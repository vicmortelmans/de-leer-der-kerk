---
weight: 30
title: "Jezus Christus, onze Heer"
---

# Jezus Christus, onze Heer

> „En in Jesus Christus, Zijn enige Zoon, onze Heer” (tweede van de Twaalf Artikelen van het Geloof)

In de dagen toen Johannes aan de Jordaan het doopsel toediende, trad de beloofde Verlosser op: Jesus Christus, de enige Zoon van God, onze Heer. In Hem moeten wij geloven om het rijk Gods binnen te gaan,

## Jesus Christus heeft het rijk Gods verkondigd

Na de doop in de Jordaan trok Jesus de woestijn in; daar bracht Hij veertig dagen door met vasten en bidden. Toen ging Hij naar Galilea en verkondigde: „De tijd is vervuld en het koninkrijk Gods is nabij ; bekeert u en gelooft in het evangelie” (Verg. Mc. 1 : 12-15).

---

Jesus trok als gezant van Zijn hemelse Vader het hele land door en *verkondigde* de blijde boodschap: het rijk Gods is nabij. De profeten hadden het rijk Gods beloofd, de vromen verlangden er vurig naar, de schriftgeleerden en farizeeën praatten erover; maar Jesus preekte: de tijd is aangebroken: het rijk Gods komt.

Jesus toonde door *grote wonderen* dat het rijk Gods nabij was. Hij genas zieken, dreef boze geesten uit, wekte doden ten leven op en spijzigde in de woestijn op wonderbare wijze een grote menigte mensen. Hij zei: „Zo ik door Gods Geest de duivels uitdrijf, dan is ook het koninkrijk Gods onder u gekomen” (Mt. 12 : 28). En de mensen riepen uit: „God heeft Zijn volk bezocht” (Lc. 7 : 16).  

Door Zijn woorden en door Zijn grote wonderen openbaarde Jesus zich tegelijk als de door God *beloofde Messias*. Toen Johannes de Doper door zijn leerlingen liet vragen: „Zijt gij het die komen moet, of moeten wij een ander verwachten?” antwoordde Jesus: „Gaat en bericht aan Johannes wat gij hoort en ziet. Blinden zien, kreupelen gaan, melaatsen worden gereinigd en doven horen, doden verrijzen en aan armen wordt het evangelie verkondigd. Zalig is hij die zich niet ergert aan mij” (Mt. 11 : 3-6).

Om te overdenken
: 1\. Van wie heeft Jesus de opdracht gekregen om de blijde boodschap over het rijk Gods te verkondigen? 2. Waardoor verschilde Zijn prediking van die der profeten? 3. Waardoor liet Jesus zien dat het rijk Gods nabij was? Wat konden de mensen uit Jesus’ woorden en wonderen afleiden over Hemzelf?

{{< hint info >}}
**42. Wat heeft Jesus na Zijn doop in de Jordaan gepreekt?**  
Na Zijn doop in de Jordaan heeft Jesus gepreekt: „De tijd is vervuld en het koninkrijk Gods is nabij; bekeert u en gelooft in het evangelie!”
{{< /hint >}}

Voornemen
: Ik zal meehelpen, dat ook andere mensen de blijde boodschap van Jesus horen en er naar leven.

H. Schrift
: „Zoekt eerst het rijk Gods en zijn gerechtigheid en dit alles zal u worden geschonken als toegift” (Mt. 6 : 33). — „De werken die ik verricht in de naam van mijn Vader, die getuigen voor mij!” (Joh. 10 : 25).

Opgave
: 1. Welke wonderen van Jesus ken je? 2. Wat kun je er zoal voor doen dat ook andere mensen de blijde boodschap van Jesus leren kennen?

## Jesus heeft de mensen onderwezen

Toen Jesus de mensenmenigte zag, besteeg Hij de berg en ging daar zitten. Zijn leerlingen kwamen naar Hem toe en Hij onderwees hen. Toen Hij Zijn onderrichting beëindigd had, stonden de mensen verbaasd over Zijn leer, want Hij onderrichtte als iemand die gezag heeft en niet zoals hun schriftgeleerden (Mt. 5 : 1, 2; 7 : 28, 29).

---

Jesus heeft *overal onderricht gegeven*: in de tempel, in de
synagogen, in steden en dorpen, in de woestijn en aan het
meer van Genesareth.

Jesus onderwees met *onfeilbare zekerheid*. Hij behoefde aan geen mens iets te vragen. Hij kende de Vader en wist de weg naar Hem, omdat Hij van de Vader was voortgekomen.

Jesus kende de mensen en wist voor iedereen het *juiste woord* te vinden. Voor het volk sprak Hij in gelijkenissen; Zijn leerlingen liet Hij dieper doordringen in Zijn leer; in Zijn gesprekken met zieken en zondaars was Hij vriendelijk, maar streng geselde Hij de huichelarij van de farizeeën.

Jesus Christus is de leraar van alle volken en tijden. Hij onderricht de mensen door Zijn Kerk en verlicht hen door de Heilige Geest. Zijn woord blijft gelden in eeuwigheid. Hij heeft gezegd: „Hemel en aarde zullen vergaan, maar mijn woorden zullen niet vergaan” (Mt. 24 : 35).

Om te overdenken
: 1\. Waar heeft Jesus Zijn onderricht gegeven? 2.  Waarom kon Jesus met onfeilbare zekerheid Zijn onderricht geven?  3. Hoe kun je laten zien, dat Jesus voor iedereen het juiste woord wist te vinden? 4. Door wie spreekt Jesus tot ons?

{{< hint info >}}
**43. Wat zegt Jesus over Zijn leer?**  
Jesus zegt: „Hemel en aarde zullen vergaan, maar mijn woorden zullen niet vergaan.”
{{< /hint >}}

Voornemen
: Wanneer het evangelie voorgelezen wordt, zal ik opstaan en goed opletten: Jesus spreekt dan tot mij.

H. Schrift
: „Eén is uw leraar, de Christus” (Mt. 23 : 10). — „Een ieder dus die deze woorden van mij hoort en ze in beoefening brengt, zal gelijk zijn aan een wijze man, die zijn huis bouwde op een rots.  Maar wie deze woorden van mij hoort doch ze niet in beoefening brengt, zal gelijk zijn aan een dwaze man, die zijn huis bouwde op het zand” (Mt. 7 : 24, 26).

Opgave
: 1\. Noem enkele waarheden die Jesus ons geleerd hoeft.  2. Noem enkele plaatsen waar Jesus onderricht gegeven heeft.  3. Noem enkele mensen met wie Jesus afzonderlijk gesproken heeft.

## Jesus Christus heeft geheel en al voor Zijn Vader geleefd

Op zekere dag zat Jesus, vermoeid van de reis, bij de bron van Jacob, vlak bij de stad Sichar in Samaria. Zijn leerlingen waren naar de stad gegaan om levensmiddelen te kopen. Intussen kwam een vrouw uit Samaria water putten en Jesus sprak tot haar over de komende verlossing. Toen de leerlingen terugkwamen, zeiden zij: „„Meester, eet!” Toen zei Jesus: „Mijn spijs is, de wil te volbrengen van Hem die mij heeft gezonden en Zijn werk te voltooien” (Verg. Joh. 4 : 5-34).

---

Jesus heeft steeds aan Zijn Vader *gedacht*. Wanneer Hij de vogels des hemels zag of de lelies op het veld, wanneer Hij onder het volk, bij Zijn leerlingen of bij de zondaars was: steeds had Hij Zijn Vader voor ogen.

Jesus heeft Zijn hemelse Vader boven alles *liefgehad*. Zijn hart brandde steeds van liefde tot Hem; geen mensenhart heeft ooit zoveel van de Vader in de hemel gehouden.

Deze liefde zette Jesus aan, tot Zijn Vader te *bidden*. Vaak verliet Hij de mensen om in de stilte met Zijn Vader te spreken; vaak bad Hij de hele nacht door. In Zijn hart gloeide steeds de vlam van het gebed.

Jesus’ liefde tot Zijn Vader toonde zich vooral doordat Hij de *wil van Zijn Vader vervulde*. Gehoorzaam deed Hij alles wat Zijn Vader Hem opdroeg; vol overgave aan de wil van Zijn Vader nam Hij alles aan wat de Vader Hem overzond.  Onvermoeid werkte Hij voor de eer van Zijn Vader. In Hem ging het woord in vervulling: „De ijver voor Uw huis heeft mij verteerd” (Verg. Joh. 2 : 17).

Jesus was steeds gehoorzaam aan Zijn Vader. De duivel kon Jesus niet verleiden, hoewel hij er al zijn best voor deed.  Jesus was totaal *zonder* zonde. Hij is de heiligste onder alle mensen.

Om te overdenken
: Waaraan zien we dat Jesus helemaal voor Zijn Vader geleefd heeft?

{{< hint info >}}
**44. Wat zegt Jesus over Zijn gehoorzaamheid aan de wil van Zijn Vader?**  
Jesus zegt: „Mijn spijs is, de wil te volbrengen van Hem die mij heeft gezonden.”
{{< /hint >}}

Voornemen
: Jesus is mijn meester. Naar Zijn voorbeeld zal ook ik mijn Vader in de hemel liefhebben, graag met Hem spreken en blij Zijn wil volbrengen.

Opgave
: 1\. Ken je enkele plaatsen in de Heilige Schrift waar staat dat Jesus gebeden heeft? 2. Schrijf enkele korte gebeden van Jesus op, die in de evangelies staan opgetekend.

## Jesus is barmhartig geweest voor de mensen

Toen Jesus door Jericho trok, zag Hij de oppertolbeambte Zacheüs in een vijgeboom zitten. Hij riep hem toe: „Zacheüs, kom vlug naar beneden, want vandaag moet ik in uw huis verblijven” Zacheüs kwam vlug naar beneden en ontving Hem met vreugde, Allen zagen het. Ze begonnen te morren en zeiden: „Bij een zondaar heeft Hij zijn intrek genomen.” Maar Jesus zei: „De mensenzoon is gekomen om te zoeken en te redden wat verloren was” (Verg. Lc. 19 : 1-10).

---

Jesus is met een hartelijke liefde *barmhartig* geweest voor de mensen.  Hij zei: „Ik heb medelijden met de schare” (Mt. 15 : 32). Hij dacht niet aan zichzelf, maar aan degenen die de Vader Hem had toevertrouwd. Jesus zei: „De mensenzoon is niet gekomen om gediend te worden, maar om te dienen” (Mc. 10 : 45).

Met grote liefde ontfermde Jesus zich over allen die *geminacht* werden of zich in nood bevonden. Hij liet de kinderen tot zich komen, genas de zieken, gaf de hongerigen te eten en verkondigde aan de armen het evangelie. Hij zei: „Komt allen tot mij, die vermoeid en belast zijt en ik zal u verkwikken” (Mt. 11 : 28).

Met een bijzondere liefde voelde Jesus zich tot de *zondaars* getrokken. Hij liep hen na zoals de herder het verloren schaap, spoorde hen aan zich te bekeren en vergaf hun schuld. Ook wanneer Hij hen bedreigde met het oordeel, deed Hij dit uit liefde. Hij weende over het onboetvaardige Jerusalem. Uit liefde voor de zondaars gaf Hij zelfs Zijn leven.

Om te overdenken
: 1\. Hoe toonde Jesus Zijn liefde voor de mensen?  2. Hoe ontfermde Jesus zich over degenen die geminacht werden of die nood leden? 3. Hoe bleek Jesus’ liefde tot de zondaars?

{{< hint info >}}
**45. Met welke woorden roept Jesus alle mensen tot zich?**  
Jesus zegt: „Komt allen tot mij die vermoeid en belast zijt en ik zal u verkwikken.”
{{< /hint >}}

Voornemen
: Ik zal het woord van de Heilige Paulus opvolgen: „Gij moet u tot elkander getrokken voelen zoals ook Christus zich onzer heeft aangetrokken tot verheerlijking van God” (Rom. 15 : 7).

H. Schrift
: „Ik ben niet gekomen om de wereld te oordelen, maar om de wereld te redden” (Joh. 12 : 47). — „Hij ging al weldoende rond” (H. d. A. 10 : 38). — Na de voetwassing zei Jesus: „Ik heb u een voorbeeld gegeven, opdat gij ook zoudt doen zoals ik ú heb gedaan” (Joh. 13 : 15).

Uit het leven van de Kerk
: De Kerk vereert het Heilig Hart van Jesus. Zij overweegt de liefde van Jesus voor Zijn Vader en voor ons mensen en spoort ons aan tot boete voor de zonden. Op de tweede vrijdag na Sacramentsdag viert zij het feest van het Heilig Hart.  Bovendien vereert zij het Heilig Hart van Jesus op iedere eerste vrijdag van de maand.

Opgave
: 1\. Ga na, welke mensen jijzelf kunt helpen. 2. Hoe kun je hen helpen?

## Jesus Christus is de Zoon van God en zelf waarlijk God

Op het feest van de tempelwijding te Jerusalem zei Jesus: „Ik en de Vader zijn één.” Toen raapten de Joden stenen op om Hem te stenigen. Ze verweten Hem dat Hij God lasterde: ‚„Omdat gij, een mens, uzelf tot God maakt!” Jesus antwoordde: „Hoe kunt ge zeggen: gij lastert, omdat ik gezegd heb: ik ben Gods Zoon? Gelooft in mijn werken; dan zoudt ge erkennen en weten dat de Vader in mij is en ik in de Vader ben” (Verg.  Joh. 10 : 22-38).

---

De *hemelse Vader* heeft geopenbaard dat Jesus de Zoon van God is. Bij de doop in de Jordaan klonk Zijn stem uit de hemel: „Deze is mijn beminde Zoon in wien ik mijn welbehagen heb” (Mt. 3 : 17). Dezelfde woorden sprak de Vader bij de gedaanteverandering van Jesus op de berg.

*Jesus* zelf heeft gezegd dat Hij de Zoon van God is. Hij noemde zichzelf „de Zoon” (Mt. 11 : 27); Hij zei: „Ik en de Vader zijn één” (Joh. 10 : 30). Hij is de enige Zoon van God.  — Eens vroeg Jesus aan Zijn apostelen: „Wie zegt gij dat ik ben?” Petrus antwoordde: „Gij zijt de Christus, de Zoon van de levende God!” Jesus bevestigde deze uitspraak met de woorden: „Zalig zijt gij, Simon, zoon van Jona; want niet vlees en bloed hebben u dit geopenbaard, maar mijn Vader die in de hemel is.” (Verg. Mt. 16 : 15-17). — De hogepriester zei tot Jesus: „Ik bezweer u bij de levende God dat gij ons zegt, of gij de Christus zijt, de Zoon van God.” Jesus antwoordde: „Ge hebt het gezegd” (Mt. 26 : 63, 64). — Jesus heeft Zijn woorden bekrachtigd door Zijn wonderen en Zijn heilig leven en is daarvoor de dood ingegaan.

Ook de *apostelen* hebben getuigd dat Jesus de Zoon van God is en hebben voor dit getuigenis hun leven overgehad.  Paulus schrijft: „God heeft Zijn enige Zoon niet gespaard, maar voor ons allen overgeleverd” (Rom. 8 : 32).  Johannes zegt: „Hierdoor heeft Gods liefde zich aan ons geopenbaard, dat God Zijn eniggeboren Zoon in de wereld heeft gezonden opdat wij door Hem zouden leven” (1 Joh. 4 : 9).

Omdat Jesus de eniggeboren Zoon van God is, is Hijzelf *waarlijk* God zoals de Vader. Thomas beleed: „Mijn Heer en mijn God!” (Joh. 20 : 28). Johannes schreef: „Deze is de waarachtige God” (1 Joh. 5 : 20). Paulus noemde Jesus: „Hij die God is, boven alles gezegend in eeuwigheid” (Rom. 9 : 5).  Jesus is met de Vader één goddelijk wezen; Hij is „God van God, Licht van Licht, ware God van de ware God... één in wezen met de Vader” (Geloofsbelijdenis in de Heilige Mis).  Hij werkte in alles samen met de Vader. Hij wordt op dezelfde manier aanbeden en verheerlijkt als de Vader.

Sinds de dagen van de apostelen heeft de *gehele Kerk* geleerd en beleden dat Jesus Christus de Zoon van God en waarachtig God is. Dit geloof heeft zij tegen dwaalleraren en ongelovigen verdedigd. Ontelbare martelaren hebben dit geloof met hun bloed bezegeld. Pausen en bisschoppen, priesters en gelovigen, geleerden en ongeletterden, onze vaders en onze voorouders: zij allen leefden en stierven in dit geloof.

Om te overdenken
: 1\. Bij welke gelegenheden heeft de hemelse Vader getuigd dat Jesus Zijn Zoon is? 2. Met welke woorden heeft Jesus gezegd dat Hij de Zoon van God is? 3. Wat beleed Petrus op de vraag van Jesus: „Wie zegt gij dat ik ben?” 4, Wat antwoordde Jesus aan de hogepriester? 5. Waardoor heeft Jesus Zijn woorden bekrachtigd? 6. Met welke woorden hebben de apostelen getuigd dat Jesus de Zoon van God is en zelf waarlijk God? 7. Waarin is Jesus gelijk aan de Vader?

{{< hint info >}}
**46. Wie getuigt ons dat Jesus Christus de Zoon van God is en zelf waarlijk God?**  
Dat Jesus Christus de Zoon van God is en zelf waarlijk God, getuigen ons:
1\. de hemelse Vader, 2. Jesus Christus zelf, 3. de apostelen en heel de Kerk.
{{< /hint >}}

Voornemen
: Ik zal vast geloven en tegenover alle mensen zonder vrees belijden: „Jesus Christus is de Zoon van God!”

H. Schrift
: „Wie in Gods Zoon gelooft, wordt niet geoordeeld; maar wie niet gelooft, is reeds geoordeeld, omdat hij niet heeft geloofd in de naam van Gods eengeboren Zoon” (Joh. 3 : 18).

