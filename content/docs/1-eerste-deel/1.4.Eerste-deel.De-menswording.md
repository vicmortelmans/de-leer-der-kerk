---
weight: 40
title: "De Menswording, het Lijden en de Verheerlijking van de Verlosser"
---

# De Menswording, het Lijden en de Verheerlijking van de Verlosser

Om onze Verlosser en het werk van onze verlossing beter te leren kennen gaan we nu Zijn menswording en Zijn lijden, Zijn verrijzenis, Zijn hemelvaart en Zijn wederkomst op het einde der wereld beschouwen. Daarbij zullen we zien, hoezeer Hij ons heeft liefgehad, hoeveel Hij voor ons heeft moeten lijden en hoe wonderbaar Hij daarom door Zijn Vader verheerlijktis. 

## De Zoon Gods is mens geworden

> „Die ontvangen is van de Heilige Geest, geboren uit de Maagd Maria” (derde van de Twaalf Artikelen van het Geloof)

De engel Gabriël werd door God naar een stad in Galilea gezonden, Nazareth genaamd, tot een maagd wier naam Maria was. De engel sprak tot haar: „Zie, gij zult in uw schoot ontvangen en een zoon baren; en gij zult Hem Jesus noemen. Hij zal groot zijn en Zoon van de Allerhoogste worden genoemd” (Verg.  Lc. 1 : 26-38).

---

De Zoon van God leeft *van eeuwigheid af* met de Vader en de Heilige Geest in goddelijke heerlijkheid en oneindige liefde. Daarom zei Jesus: „Voorwaar! Voorwaar ik zeg u: vóór Abraham werd, ben ik!”

De Zoon van God komt van alle eeuwigheid *uit de Vader* voort. Daarom belijden we in de Geloofsbelijdenis van de heilige Mis: „Hij is uit den Vader geboren vóór alle eeuwigheid.” Hij komt uit de Vader voort zoals de gedachte en het woord uit de geest van de mens; daarom wordt de Zoon van God ook „het Woord” genoemd.

Toen de tijd was aangebroken, bracht de engel aan Maria de boodschap van God over en daalde de Heilige Geest over haar neer. Toen nam Gods Zoon het vlees aan uit Maria en *werd* Hij *mens*. Aan dit onbegrijpelijke geheim denken we, wanneer we bidden: „En het Woord is vlees geworden en Het heeft onder ons gewoond” (Joh. 1 : 14).

De Zoon van God is een *werkelijke mens* geworden met vlees en bloed, met ziel en lichaam. Hij voelde net als wij honger en dorst, blijdschap en verdriet, pijn en doodsangst. Hij is in alles aan ons gelijk geworden, behalve in de zonde (Verg.  Hebr. 4 : 15). Hij is ook na Zijn verheerlijking mens gebleven en zal dit blijven in alle eeuwigheid.

Jesus is *God* en *mens* tegelijk. God is Hij vanaf alle eeuwigheid, mens is Hij geworden in de tijd. Hij bezit de goddelijke natuur en een menselijke natuur; Hij is de *Godmens*.  

De Zoon van God is mens geworden om het heilige plan van Zijn Vader uit te voeren: Hij moest de blijde boodschap van het rijk Gods verkondigen en ons door Zijn woord en voorbeeld de weg naar de Vader tonen; Hij moest ons van de zonde verlossen en ons weer kinderen van God maken.

Om te overdenken
: 1\. Waar leeft de Zoon van God vanaf alle eeuwigheid? 2. Wat bedoelen we met de woorden: „Hij is uit de Vader geboren vóór alle tijd”? 3, Waarom wordt de Zoon van God ook „het Woord” genoemd? 4. Waaruit blijkt dat de Zoon van God mens geworden is?

{{< hint info >}}
**47. Wie is Jesus Christus?**  
Jesus Christus is de eniggeboren Zoon van God die voor ons mens geworden is.
{{< /hint >}}

{{< hint info >}}
**48. Waarom is de Zoon van God mens geworden?**  
De Zoon van God is mens geworden,
1. om ons het rijk Gods te verkondigen en ons de weg naar de Vader te tonen,
2. om ons van onze zonden te verlossen en ons weer kinderen van God te maken.
{{< /hint >}}

Voornemen
: Drie maal per dag luiden de klokken voor de „Engel des Heren”. Dan zal ik eraan denken dat de Zoon van God voor mij mens geworden is en eerbiedig de „Engel des Heren” bidden.

Uit de Leer van de Kerk
: Op 25 maart viert de Kerk het feest van Maria Boodschap. Op 25 december viert zij het feest van de geboorte des Heren (Kerstmis).

De letters IHS zijn een afkorting van de naam Jesus in het grieks.  De letters XR zijn de eerste letters van het woord „Christus” in het Grieks.

Opgave
: 1\. Zeg de „Engel des Heren” eens op. 2. Welke Kerstliederen ken je? 3. Met welke woorden wordt in de advents- en kerstviering het geheim van de menswording vermeld? 4. Verzamel plaatjes van de Boodschap van de engel en van de geboorte des Heren.  5. Hoe moeten wij ons als christenen voorbereiden op het kerstfeest?  6. Hoe moeten we de kerstnacht vieren? 7. Wat betekent de kerstboom met zijn schittering van kaarslicht? 8. Bouw een kerstkribbe.

## De Moeder van de Verlosser is de heilige Maagd Maria

Toen Jesus geboren was, kwamen er wijzen uit het oosten naar Bethlehem. Zij traden het huis binnen, zagen het Kind met Zijn moeder Maria, vielen ter aarde en aanbaden het (Verg. Mt. 2 : 1-11).

---

De Moeder van de Verlosser is de heilige Maagd *Maria*. Van alle eeuwigheid heeft God haar uitgekozen om de Moeder te worden van Zijn Zoon. Omdat haar Zoon werkelijk een goddelijke persoon is, is zij de *Moeder van God*. Door deze waardigheid heeft God Maria verheven boven alle schepselen.

Ook als Moeder bleef Maria *maagd*. De Heilige Josef was niet de vleselijke vader, maar de voedstervader van Jesus. Hij vernam in een droomgezicht van een engel, dat Maria door de heilige Geest Moeder van de Verlosser geworden was.

Omdat Maria was uitverkoren om de Moeder van Gods Zoon te worden, zou zij geen enkel ogenblik van haar leven onder de heerschappij van de zonde staan. Daarom heeft God haar *gevrijwaard van de erfzonde* en haar reeds op het eerste ogenblik van haar leven het leven der genade geschonken. Zij was zonder zonde en vol van genade toen haar moeder haar ontving. Daarom noemen wij Maria de onbevlekt ontvangene.  Ook deze grote genade heeft Jesus door Zijn dood verdiend.

God schonk aan Maria zulke rijke genaden, dat ze steeds de wil van God volbracht. Zo bleef ze ook gevrijwaard van alle *persoonlijke zonden*. Maria is de reinste en de heiligste van alle vrouwen.

Om te overdenken
: 1\. Wie is de heilige Jozef? 2. Waarom noemen we Maria de onbevlekt ontvangene? 3. Waarom heeft God Maria gevrijwaard van de erfzonde? 4. Waarom is Maria de reinste en heiligste van alle vrouwen?

{{< hint info >}}
**49. Welke voorrechten heeft Maria ontvangen?**  
Maria is:
1. vrij gebleven van de erfzonde en van persoonlijke zonden,
2. Moeder van God en tegelijk de allerzuiverste Maagd.
{{< /hint >}}

{{< hint info >}}
**50. Waarom noemen wij Maria Moeder van God?**  
Wij noemen Maria Moeder van God omdat haar Zoon werkelijk een goddelijke persoon is.
{{< /hint >}}

Voornemen
: Geen dag zonder Weesgegroet!

Uit het leven van de Kerk
: De Kerk viert op 8 december het feest van de Onbevlekte Ontvangenis van Maria. Op dezelfde dag van het jaar 1854 werd deze uitverkiezing van de Moeder Gods door Paus Pius IX als dogma afgekondigd.  Omdat de heilige Jozef het Kind Jesus en Zijn Moeder op aarde beschermd heeft, vereert de Kerk hem als haar beschermheilige. Ze viert op 19 maart het feest van de Heilige Jozef, op de derde woensdag na Pasen het beschermfeest van de heilige Jozef en op 1 mei het feest van de heilige werkman Jozef.  Op de zondag van de Openbaring des Heren vieren we het feest van de Heilige Familie.

Opgave
: 1\. Ken je de vijf blijde geheimen van de rozenkrans?  2. Zoek in les 21 de voorspellingen over de Moeder van de Verlosser!

## De Zoon van God is verworpen door de leiders van het uitverkoren volk

Toen Jesus voor de Hoge Raad plechtig had beleden dat Hij de Zoon van God was en eens op de wolken des hemels zou wederkomen, scheurde de hogepriester zijn klederen en zei: „Wat hebben we getuigen nodig? Zie, nu hebt gij de godslastering gehoord. Wat dunkt u?” Zij antwoordden: „Hij is des doods schuldig!  Toen spuwden ze Hem in het gelaat en gaven Hem vuistslagen (Verg. Mt. 26 : 63-67).

---

Het uitverkoren volk had de woorden van Jesus gehoord en de wonderen en Zijn heilig leven gezien. Toch wilden velen de boodschap van Jesus niet aanvaarden. De leiders zetten het volk tegen Hem op en veroordeelden de Zoon van God ter dood. Ook veel van Zijn leerlingen keerden zich van Hem af en Judas, een van de twaalf, verried Hem. De heilige Johannes zegt: „Hij kwam in Zijn eigen bezit; *ook de Zijnen ontvingen Hem niet*” (Joh. 1 : 11).

Tot deze zonden had de duivel de mensen verleid. Hij zag, dat zijn macht ten einde zou zijn, wanneer de mensen aan Jesus geloofden en Hem volgden. Daarom deed hij wat hij kon, om de mensen ertoe te brengen, de blijde boodschap af te wijzen en Jesus te doden.

Het is een verschrikkelijk, duister geheim, dat mensen de Zoon van God verworpen hebben. Uit deze daad bleek duidelijk hoe zondig en zwak het hart van de mens is. Hier zien we, welk een onheil de zonde in de mensen heeft aangericht.

Om te overdenken
: 1\. Leg de betekenis uit van Johannes’ uitspraak : „Hij kwam in Zijn eigen bezit; ook de Zijnen ontvingen Hem niet”, 2. Hoe gedroegen de apostelen zich tegenover Jesus in de nacht voor Zijn lijden?  3. Waarom heeft de duivel alles gedaan om de mensen ertoe te verleiden, de boodschap van Jesus af te wijzen en Hem te doden? 4, Wat kunnen we afleiden uit het feit dat de mensen Jesus verworpen hebben?

{{< hint info >}}
**51. Met welke woorden zegt de heilige Johannes dat de mensen de Zoon van God verworpen hebben?**  
De heilige Johannes zegt: „Hij kwam in Zijn eigendom; ook de Zijnen ontvingen Hem niet.”
{{< /hint >}}

Voornemen
: Ik zal niet lichtvaardig denken over mijn zonden; ook die hebben bijgedragen tot het lijden van Jesus.

H. Schrift
: Klacht van Jesus over het onboetvaardige Jerusalem: „Jerusalem, Jerusalem, dat de profeten doodt en dat stenigt die tot u zijn gezonden: hoe dikwijls heb ik uw kinderen willen vergaderen zoals een hen haar kuikens onder haar vleugels verzamelt; maar gij hebt niet gewild” (Mt. 23 : 37). — Paulus zegt over de zondaars: „Daar ze, zover het hún betreft, de Zoon van God opnieuw hebben gekruisigd en bespot” (Hebr. 6 : 6).

Uit het leven van de Kerk
: Op Goede Vrijdag zingt de Kerk de klaagzangen van de Verlosser over de ondankbaarheid van Zijn volk en van heel de mensheid. Ze beginnen zo: „Mijn volk, wat heb ik u gedaan, of waarmee heb ik u bedroefd? Antwoord mij! Ik heb u uit het land van Egypte gevoerd, maar gij hebt uw Verlosser een kruis bereid!’

Opgave
: Hoe blijkt uit het lijdensverhaal de zondigheid en de zwakheid van de mensen: a) bij de leiders van het volk, b) bij het volk, c) bij Pontius Pilatus, d) bij Judas, e) bij Petrus, f) bij de andere apostelen?

## Jesus Christus heeft de kruisdood vrijwillig aanvaard

> „Die geleden heeft onder Pontius Pilatus, is gekruisigd, gestorven en begraven” (vierde van de Twaalf Artikelen van het Geloof)

Nadat Jesus ter dood veroordeeld was, voerden ze Hem weg ter kruisiging. Zelf droeg Hij het kruis. Zo trok Hij naar buiten, naar de zogenaamde Schedelplaats, die in het Hebreeuws Golgotha wordt genoemd. Daar kruisigde men Hem. Jesus echter zei: „Vader, vergeef het hun, want ze weten niet wat ze doen.” Rond het negende uur sprak Jesus: „Het is volbracht.” Daarna riep Hij met luider stem: „Vader, in uw handen beveel ik mijn geest!” Toen boog Hij het hoofd en gaf de geest.

---

Jesus wist dat Zijn vijanden Hem zouden veroordelen en kruisigen; maar Hij wist ook, dat Hij volgens de wil van Zijn Vader het lijden en de dood op zich moest nemen om de mensen te verlossen. Jesus heeft de kruisdood *vrijwillig* op zich genomen; Hij zei: „Niemand neemt het leven van mij af, maar ik geef het uit mijzelf; ik heb de macht om het te geven en de macht om het weer terug te nemen” (Joh. 10 : 18).

Jesus vervulde de wil van Zijn Vader tot de dood toe. Wel schrok Zijn hart terug voor het bittere lijden en de dood.  Maar Jesus was „gehoorzaam tot de dood, ja tot de dood van het kruis” (Fil. 2 : 8). Hij zei: „De wereld moet weten dat ik de Vader bemin en dat ik volbreng wat de Vader mij bevolen heeft” (Joh. 14 : 31).

Jesus heeft ook ons mensen liefgehad tot de dood toe. „Toch hoonde Hij niet als Hij gehoond werd en dreigde Hij niet als Hij leed” (1 Petr. 2 : 23). Hij bad aan het kruis zelfs voor Zijn vijanden. Jesus heeft Zijn leven gegeven *uit liefde voor
ons, zondige mensen*.

Om te overdenken
: 1\. Wat wist Jesus over het einde van Zijn aardse leven? 2. Waarom viel het ook Jesus moeilijk, de wil van Zijn hemelse Vader te volbrengen? 3. Voor wie heeft Jesus Zijn leven gegeven?

{{< hint info >}}
**52. Met welke gevoelens heeft Jesus Zijn leven gegeven?**  
Jesus heeft Zijn leven gegeven uit gehoorzaamheid aan Zijn hemelse Vader en uit liefde voor ons, zondige mensen.
{{< /hint >}}

Voornemen
: Ik zal aandachtig het lijden van mijn Verlosser overwegen.

H. Schrift
: Op de olijfberg bad Jesus: „Vader, indien het Uw wil is, neem deze kelk van mij weg! Neen, niet mijn wil geschiede, maar de uwe” (Lc. 22 : 42). — „Niemand heeft grotere liefde dan hij die zijn leven geeft voor zijn vrienden” (Joh. 15 : 13).

Uit het leven van de Kerk
: Het lijden en de dood van Jesus overwegen wij vooral in de goede week, speciaal op Goede Vrijdag. Ook de gewone vrijdagen van het jaar zijn gewijd aan de herinnering van Jesus’ lijden. Daarom onthouden wij ons op vrijdag van vlees.  Wij vereren het lijden van Christus wanneer wij de kruisweg bidden of de droevige geheimen overwegen bij het bidden van de rozenkrans.  Spreuk: In sommige landen vindt men op veel plaatsen kruisbeelden langs de wegen. Vaak staat er dan het opschrift bij: „Dit heb ik voor u gedaan. Wat doet gij voor mij?”.

Opgave
: 1\. Met welke woorden heeft Christus Zijn lijden voorspeld? 2. Schrijf de woorden op die Jesus heeft gesproken: a) in de Hof van Olijven, b) voor de rechter, c) op de kruisweg en aan het kruis. 3.  Noem de veertien staties van de kruisweg. 4. Noem de vijf droevige geheimen van de rozenkrans. 5. In welke levensomstandigheden is het van veel belang, aan het lijden en de dood van Jesus te denken? 6. Verzamel plaatjes en andere afbeeldingen van Jesus’ lijden.

## Jesus Christus heeft ons door Zijn dood verlost

„God heeft ons uit de macht van de duisternis bevrijd en ons overgebracht naar het rijk van Zijn geliefde zoon, door wien we de verlossing hebben verkregen, de vergiffenis der zonden” (Col. 1 : 13, 14).

---

Door Zijn gehoorzaamheid tot de dood toe heeft Jesus de ongehoorzaamheid van Adam en diens nakomelingen weer goedgemaakt. Door Zijn bitter lijden en sterven heeft Hij ons *verlost* van de *erfzonde*, van onze *persoonlijke zonden* en van de eeuwige *verdoemenis*. Zijn lijden en dood had een oneindige waarde, omdat Hij de Zoon van God is.

Door Zijn dood aan het kruis heeft Jesus *de duivel overwonnen*. Hij heeft de macht van de duivel gebroken en ons verlost van diens heerschappij. „Voor hen die Jesus Christus toebehoren, bestaat er dus thans geen verdoemenis meer” (Rom. 8 : 1).

Jesus heeft ons door Zijn dood het *eeuwige leven teruggegeven*. Hij ging ons voor naar Zijn Vader; wij moeten Hem volgen en eeuwig samen met Hem bij de Vader leven. Heel de heerlijkheid van het toekomstige rijk Gods heeft Christus door Zijn dood voor ons verdiend.

Jesus heeft ook *alle genaden* voor ons verdiend. Dat wij kinderen van God zijn en als kinderen van God kunnen leven, hebben we te danken aan de liefde van onze stervende Verlosser. Alle heiligheid, waar de Kerk vol van is, stroomt uit het geopende Hart van onze Heer en Verlosser.

Om te overdenken
: 1\. Wat heeft Christus door Zijn dood weer goedgemaakt? 2. Waardoor heeft Jesus ons verlost van de heerschappij van de duivel? 3. Welke genaden heeft Jesus voor ons verdiend?

{{< hint info >}}
**53. Waarvan heeft Jesus ons verlost?**  
Jesus heeft ons verlost van de zonde en van de eeuwige verdoemenis.
{{< /hint >}}

{{< hint info >}}
**54. Wat heeft Jesus voor ons verdiend?**  
Jesus heeft voor ons verdiend: de genade van God en het eeuwige leven.
{{< /hint >}}

Voornemen
: Wanneer ik voorbij een kruisbeeld kom, zal ik mijn Verlosser groeten: „Wij aanbidden u, Heer Jesus Christus, en wij loven u, omdat gij door uw heilig kruis de wereld verlost hebt”, — In ons huis zal het kruis steeds op de ereplaats hangen.

H. Schrift
: „De Mensenzoon is niet gekomen om gediend te worden, maar om te dienen en Zijn leven te geven tot losprijs voor velen” (Mc. 10 : 45). — „Om ónze zonden wordt Hij doorboord, om ónze misdaden wordt Hij gebroken; op Hem rust de straf, ons ten heil, en door Zijn striemen worden wij genezen” (Is. 53 : 5). — „Want zoals door de ongehoorzaamheid van één mens al die velen tot zondaars zijn geworden, zo zullen ook door de gehoorzaamheid van Eén al die velen gerechtvaardigd worden” (Rom. 5 : 19).

Uit het leven van de Kerk
: Voor de heilige Communie bidden wij: „Lam Gods, dat de zonden van de wereld wegneemt, ontferm U over ons.” Op Witte Donderdag luidt de Introïtus van de heilige Mis: „Wij nu moeten roemen op het kruis van onzen Heer Jesus Christus, in wien ons heil is, ons leven en onze verrijzenis; door wien wij verlost en bevrijd zijn.” Op Goede Vrijdag ontbloot de priester het heilig kruis en zingt daarbij drie maal: „Ziet het hout van het Kruis, waaraan het heil der wereld heeft gehangen.”

## Jesus heeft aan het kruis een offer gebracht van oneindige waarde

„Christus heeft ons liefgehad en zich voor ons gegeven als gave en offer” (Ef. 5 : 2).

---

In alle tijden hebben de mensen *offers gebracht*. Biddend hebben ze God zichtbare gaven aangeboden om Hem te eren als hun hoogste Heer. Door hun offer wilden de mensen tot uitdrukking brengen, dat ze zichzelf aan God wilden aanbieden. Ook brachten ze offers, om God te danken, Hem om Zijn gunsten te vragen of om hun zonden weer goed te maken. In het oude verbond waren zulke offers door God zelf voorgeschreven.

De offers van het oude verbond hebben hun vervulling gekregen in het kruisoffer. Op het kruis heeft Jesus zich voor ons aan de Vader aangeboden. Zijn offer was het *offer van het nieuwe verbond*.

Het lijden en de dood van Jesus waren een offer van *oneindige waarde*. Bij dit offer was de mensgeworden Zoon van God tegelijk offeraar en offerande. Hij droeg zichzelf in volmaakte liefde en volkomen overgave op aan Zijn hemelse Vader.

Christus is de *hogepriester* van heel de mensheid. Hij heeft Zijn offer voor alle mensen en voor alle tijden opgedragen.  Daarom bestaat er in het nieuweverbond nog maar één offer: het offer van onze Heer Jesus Christus. Dit éne offer wordt in iedere heilige Mis herdacht en hernieuwd.

Om te overdenken
: 1\. Waarom heeft Jesus’ offer een oneindige waarde?  2. Aan wie heeft Jesus zich als offer aangeboden? 3. Voor wie heeft Jesus zich als offer opgedragen? 4, Waarom bestaat er in het nieuwe verbond nog maar één offer? 5. Wanneer wordt het kruisoffer herdacht en hernieuwd?

{{< hint info >}}
**55. Wat betekent; offeren?**  
Offeren betekent: aan God een zichtbare gave aanbieden om Hem daardoor als de hoogste Heer te eren.
{{< /hint >}}

{{< hint info >}}
**56. Wat is het offer van het nieuwe verbond?**  
Het offer van het nieuwe verbond is het kruisoffer van Jesus Christus dat in iedere heilige Mis wordt herdacht en hernieuwd.
{{< /hint >}}

{{< hint info >}}
**57. Waarom was de kruisdood van Jesus een offer?**  
De kruisdood van Jesus was een offer, omdat Jesus zich aan het kruis aan Zijn Vader heeft aangeboden.
{{< /hint >}}

Voornemen
: Bij iedere heilige Mis zal ik mij met het offer van Christus verenigen en mij geheel en al aan de Vader aanbieden.

H. Schrift
: „Want ook ons paaslam is geslacht: en dat is Christus” (1 Cor. 5 : 7). — „Hij heeft, ééns en voor al, één enkel offer gebracht voor de zonden; immers door één enkel offer heeft Hij de geheiligden, ééns en voor al, tot volmaaktheid gebracht” (Hebr.  10 : 12, 14).

Uit het leven van de Kerk
: Het altaarkruis herinnert er ons aan, dat op het altaar het otfer van Christus wordt herdacht en hernieuwd.

## Jesus Christus is nedergedaald ter helle

> „Die nedergedaald is ter helle” (vijfde van de Twaalf Artikelen van het Geloof).

Toen Jesus gestorven was, begaf Josef van Arimathea zich naar Pilatus en vroeg het lichaam van Jesus. Hij nam het, wikkelde het in een rein lijnwaad en legde het in zijn eigen nieuw graf dat hij in de rots had laten houwen; hij rolde een grote steen voor de ingang van het graf en ging heen. De hogepriesters en farizeeën verzegelden de steen en lieten het graf door een wacht bewaken (Verg. Mt. 27 : 57-66).

---

Bij de dood van Jesus werd Zijn ziel van het lichaam gescheiden. Maar de godheid bleef met het lichaam en met de ziel verenigd.

De *ziel* van Jesus begaf zich naar de zielen van de gestorven rechtvaardigen, die wachtten op hun verlossing. Onder hen bevonden zich de zielen van Adam en Eva, van de aartsvaders en profeten en van Johannes de Doper. Ze waren de hemel nog niet binnengegaan, omdat de hemel sinds Adams zonde gesloten was. Nu bracht Jesus hun de tijding van de verlossing.

De plaats waar zich de zielen van de gestorven rechtvaardigen bevonden wordt in de geloofsbelijdenis „helgenoemd (het oudgermaanse woord „hella” betekent: dodenrijk). Om deze plaats echter te onderscheiden van de plaats waar zich de verdoemden bevinden, noemen wij haar ook: voorgeborchte van de hel.

Het *lichaam* van Christus bleef tot aan de derde dag koud en stijf in het graf liggen. Maar het was niet aan bederf onderhevig. Zo ging het woord in vervulling: „Gij geeft mij niet prijs aan het bederf” (Ps. 16 : 10).

Om te overdenken
: 1\. Wie bevonden zich in het voorgeborchte van de hel? 2. Waarom kon voor de dood van Jesus niemand de hemel binnengaan? 3. Wat deelde Jesus aan de zielen van de gestorven rechtvaardigen mee? 4, Waarvoor bleef het lichaam van Jesus gespaard?  

{{< hint info >}}
**58. Waarheen begaf zich Jesus’ ziel na diens dood?**  
Na Jesus’ dood begaf Zijn ziel zich naar het voorgeborchte van de hel, naar de zielen van de gestorven rechtvaardigen.
{{< /hint >}}

Voornemen
: Ieder graf zal voor mij een herinnering zijn aan het feit dat wij allen eens moeten sterven; maar ook aan het feit dat we eens zullen verrijzen.

## Jesus Christus is verrezen

> „De derde dag verrezen uit de doden” (vijfde van de Twaalf Artikelen van het Geloof).

Bij het aanbreken van de eerste dag der week daalde een engel des Heren af van de hemel, rolde de steen van het graf en ging erop zitten. Hij sprak tot de vrouwen: „Vreest niet, want ik weet dat ge Jesus zoekt, de gekruiste. Hij is niet hier, want Hij is verrezen zoals Hij gezegd heeft” (Verg. Mt. 28 : 1-6).

---

Op de morgen van de derde dag is Jesus *glorievol uit de doden verrezen*. Zijn ziel en Zijn lichaam waren nu voor goed verenigd en vervuld van hemelse heerlijkheid. Zijn lichaam was verheerlijkt; zijn ziel genoot een onmetelijke vreugde. Hij verscheen aan Zijn apostelen, maar Hij bleef niet meer bij hen zoals eens tijdens Zijn aardse leven.

Jesus is *uit eigen kracht* uit de doden verrezen: want Hij is Gods Zoon en beschikt over goddelijke macht. Maar tegelijk is Hij ook waarlijk mens: daarom staat op verschillende plaatsen in de heilige Schrift, dat Hij uit de doden werd „opgewekt”.

Door de verrijzenis heeft Jesus de ketenen van de dood verbroken. Nu lijdt en sterft Hij niet meer; „de dood heeft geen macht meer over Hem” (Rom. 6 : 9). Christus heeft de dood *overwonnen*.

Door Zijn verrijzenis werd Jesus verheerlijkt. Zijn vijanden hadden Hem verworpen en als godslasteraar terechtgesteld; maar de verrijzenis laat zien, dat Hij in waarheid de *beloofde Verlosser* is en de *Zoon van God*.

„Christus is van de doden verrezen als eersteling onder hen die ontslapen zijn” (1 Cor. 15 : 20). Zijn verrijzenis geeft ons de zekerheid dat *ook wij* zullen verrijzen. „Hij zal ons vernederd lichaam herscheppen, aan Zijn verheerlijkt lichaam gelijk” (Fil. 3 : 21). Zijn verrijzenis is het begin van een nieuwe schepping.

In het doopsel wekt Jesus, onze verrezen Heer, ons op uit de dood van de zonde en laat Hij ons delen in Zijn goddelijk leven. Wel is Zijn leven in ons nog verborgen, maar eens — bij Zijn wederkomst — zal het openbaar worden.

Om te overdenken
: 1\. Hoe was Jesus na Zijn verrijzenis? 2. Waarom kon Jesus uit eigen kracht uit de dood verrijzen? 3. Waarom kan men ook zeggen, dat Jesus uit de dood werd „opgewekt”? 4, Waarom kunnen we zeggen: Jesus heeft de dood overwonnen? 5. Wat betekent de uitdrukking: „eersteling onder hen die ontslapen zijn”? 6. Waardoor laat Christus ons delen in Zijn leven?

{{< hint info >}}
**59. Welk wonder heeft Jesus op de derde dag na Zijn dood verricht?**  
Op de derde dag na Zijn dood verenigde Jesus Zijn ziel weer met Zijn lichaam en verrees Hij glorievol uit de doden.
{{< /hint >}}

{{< hint info >}}
**60. Wat leert ons de verrijzenis van Jesus?**  
De verrijzenis van Jesus leert ons:
1. dat Jesus waarlijk de Zoon van God is,
2. dat ook wij zullen verrijzen.
{{< /hint >}}

Voornemen
: In het doopsel ben ik van de dood overgegaan naar het leven, van de nacht in het licht: nu zal ik ook leven als kind van het licht.

H. Schrift
: „Omdat door één mens de dood is gekomen, daarom ook is door één Mens de opstanding der doden. Zoals allen immers sterven door hun gemeenschap met Adam, zo zullen ook allen door hun gemeenschap met Christus herleven” (1 Cor. 15 : 21, 22). — „Hij, die de Heer Jesus heeft opgewekt, zal ook ons met Jesus opwekken” (2 Cor. 4 : 14).

Uit het leven van de Kerk
: De Kerk viert de verrijzenis van Jesus op het Paasfeest. De plechtigheid in de paasnacht is de plechtigste van heel het kerkelijk jaar. De viering van deze heilige nacht is geheel vervuld van vreugde over het feit dat Jesus verrezen is en dat ook wij in het doopsel met Hem verrezen zijn. De brandende paaskaars is het symbool van de verrezene. Dat de kaarsen van de gelovigen aan de paaskaars ontstoken worden, betekent dat wij allen van Christus het leven ontvangen hebben. — Tedere Zondag is een herinneringsdag aan de verrijzenis, een paasfeest in het klein.

Opgave
: 1\. Stel eens een gebed op tot de verrezen Verlosser. 2.  Waarom wordt in de paasnacht het doopwater gewijd? 3. Waarom hernieuwen wij in de paasnacht onze doopbeloften?

> Door te sterven vernietigde hij onze dood, en door opte staan herstelde hij ons leven
> UIT DE PAASPREFATIE

## Wij hebben geloofwaardige getuigenissen over Jesus’ verrijzenis

Thomas, een van de twaalf, had niet geloofd dat Jesus verrezen en werkelijk aan de andere apostelen verschenen was.  Acht dagen na de verrijzenis waren de apostelen weer bijeen en Thomas was erbij. Terwijl de deuren gesloten waren, kwam Jesus binnen, plaatste zich in hun midden en zei: „Vrede zij ul” Daarna sprak Hij tot Thomas: „Leg uw vinger hier en bezie mijn handen; steek uw hand uit en leg ze in mijn zijde; en wees niet ongelovig maar gelovig.” Thomas gaf hem ten antwoord: „Mijn Heer en mijn God!” Jesus sprak tot Hem: „Gelooft ge omdat ge hebt gezien? Zalig zij die niet zien en toch geloven” (Verg. Joh. 20 : 24-20).

---

Jesus heeft zich na Zijn verrijzenis „niet aan heel het volk laten zien, maar aan getuigen door God voorbeschikt” (H. d. A. 10 : 41), namelijk aan de apostelen en leerlingen. Zij hebben Hem meermalen gezien, Hem aangeraakt, met Hem gesproken en met Hem gegeten. Later is Jesus ook aan Saulus verschenen, omdat ook hij apostel moest worden.

De *vijanden van Jesus* konden Zijn verrijzenis niet ontkennen. Maar om het volk te bedriegen, gaven ze geld aan de soldaten en zeiden: „Zegt: Zijn leerlingen zijn Hem ’s nachts komen stelen terwijl we sliepen” (Verg. Mt. 28 : 11-15). Dat was een leugen: wie slaapt, kan niet zien wat er intussen gebeurt.

De apostelen hebben de verrijzenis van Jesus overal verkondigd als grondwaarheid van het geloof. Paulus zegt: „Zo de Christus niet is verrezen, dan is onze prediking ijdel, ijdel ook uw geloof” (1 Cor. 15 : 14). De apostelen waren „getuigen van Zijn verrijzenis” (Verg. H. d. A. 1 : 22) en zijn voor hun getuigenis de dood ingegaan.

Jesus heeft het getuigenis van de apostelen door wonderen *bevestigd* en Hij bevestigt het voortdurend door Zijn werken in Zijn Kerk. Hij maakt dat de Kerk niet ten onder gaat, maar groeit en vrucht voortbrengt. Daaraan kunnen wij zien dat Christus niet dood is maar dat Hij leeft en heerst.

Om te overdenken
: 1\. Aan wie heeft Jesus zich na Zijn verrijzenis laten zien? 2. Wat deden de vijanden van Christus toen de soldaten terugkwamen van het graf? 3. Waarom hebben de apostelen de verrijzenis van Christus overal gepreekt? 4. Hoe heeft Jesus het getuigenis van de apostelen bevestigd? 5. Waaraan kunnen we ook op de dag van vandaag nog zien dat Christus leeft en heerst?

{{< hint info >}}
**61. Waarom konden de apostelen een geloofwaardig getuigenis afleggen over de verrijzenis van Jesus?**  
De apostelen hebben de verrezen Christus met eigen ogen gezien, Hem aangeraakt en met Hem gesproken.
{{< /hint >}}

{{< hint info >}}
**62. Hoe hebben de apostelen getuigenis afgelegd van de verrijzenis van Jesus?**  
De apostelen hebben de verrijzenis van Jesus overal gepreekt en zijn voor hun getuigenis de dood ingegaan.
{{< /hint >}}

Voornemen
: Ook ik zal blij geloven aan de verrezen Verlosser.

De verschijningen van de verrezen Verlosser
: Jesus verscheen na Zijn verrijzenis aan Maria Magdalena (Mc. 16 : 9; Joh. 20 : 16), aan de vrome vrouwen onderweg (Mt. 28 : 9), aan Petrus (Lc. 24 : 34; 1 Cor. 15 : 5), aan de twee Emmausgangers (Lc. 24 : 13-32), aan de leerlingen te Jerusalem tijdens de afwezigheid van Thomas (Lc.  24 : 36-43; Joh. 20 : 19-23), acht dagen later aan de leerlingen samen met Thomas (Joh. 20 : 26-29), aan de apostelen toen ze aan het vissen waren, aan het meer van Tiberias (Joh. 21 : 1:23), aan meer dan vijfhonderd leerlingen tegelijk (l Cor. 15 : 6), aan de apostel Jacobus (l Cor. 15 : 7), aan alle apostelen bij gelegenheid van Zijn hemelvaart (Mc. 16 : 19; H. d. A. 1 : 9), en tenslotte aan Saulus (H. d. A. 9 : 1-6; 1 Cor. 15 : 8).

## Jesus Christus is ten hemel opgestegen

> „Die opgestegen is ten hemel” (zesde van de Twaalf Artikelen van het Geloof).

Na Zijn verrijzenis bleef Jesus nog veertig dagen op aarde. In deze tijd onderrichtte Hij Zijn apostelen over het rijk Gods. Op de veertigste dag nam Hij hen mee naar de olijfberg, hief Zijn handen op en zegende hen. Terwijl Hij hen zegende, werd Hij voor hun ogen opgenomen en een wolk onttrok Hem aan hun ogen (Verg. Lc.  24 : 50-53); H. d. A. 1 : 3, 9).

---

Op de veertigste dag na Zijn verrijzenis is Christus uit eigen kracht *ten hemel opgestegen*. Hij verliet „de Zijnen die in de wereld waren” (Joh.  13 : 1) en ging de hemelse heerlijkheid binnen, naar Zijn Vader. Vandaar zal Hij wederkomen om de verlossing te voltooien.

De hemelvaart van Jesus was een *triomftocht*. Zegevierend verhief Hij zich boven al Zijn vijanden. In triomf voerde Hij alle verlosten met zich mee, die Hij uit het voorgeborchte bevrijd had.

In de hemel ging Jesus, als mens, zitten op de troon aan de rechterhand van Zijn Vader. Hij nam nu *ook als mens* bezit van de macht en heerlijkheid die Hij als Zoon van God van eeuwigheid af bezit. — Jesus was koning van Zijn geboorte af omdat Hij de Zoon van God is. Maar Hij heeft Zijn koningschap ook verdiend door voor ons Zijn leven te geven.

Jesus is ons *voorgegaan* naar de hemel. Hij zei: „In het huis van mijn Vader zijn vele woningen. Ik ga erheen om u een plaats te bereiden. En wanneer ik zal zijn heengegaan en u een plaats heb bereid, dan kom ik terug en zal u tot mij nemen; opdat ook gij moogt zijn waar ikzelf ben.” (Joh. 14 : 2,3).

Om te overdenken
: 1\. Waarom was Jesus’ hemelvaart een triomftocht?  2. Wat betekenen de woorden: „Jesus ging zitten op de troon aan de rechterhand van Zijn Vader?” 3. Om welke twee redenen is Jesus Koning? 4, Waarom heeft Christus ons in de hemel een woonplaats bereid?

{{< hint info >}}
**63. Wat deed Jesus op de veertigste dag na Zijn verrijzenis?**  
Op de veertigste dag na Zijn verrijzenis is Christus uit eigen macht ten hemel opgestegen.
{{< /hint >}}

{{< hint info >}}
**64. Met welke woorden heeft Jesus de apostelen vóór Zijn afscheid getroost?**  
Jesus heeft tot Zijn apostelen gezegd: „In het huis van mijn Vader zijn vele woningen. Ik ga erheen om u een plaats te bereiden; dan kom ik terug en zal u tot mij nemen, opdat ook gij moogt zijn waar ikzelf ben.”
{{< /hint >}}

Voornemen
: Ik zal alles doen om op de plaats te komen die Christus voor mij in de hemel bereid heeft.

H. Schrift
: „Zo gij dan met de Christus verrezen zijt, zoek dan ook naar wat hierboven is: waar Christus is, gezeten aan Gods rechterhand” (Col. 3 : 1). — „Christus heeft zich voor ons vernederd door gehoorzaam te worden tot de dood, ja tot de dood van het kruis.  Maar daarom dan ook heeft God Hem verheven en Hem een naam gegeven, hoog boven alle namen” (Fil. 2 : 8, 9).

Uit het leven van de Kerk
: Veertig dagen na Pasen viert de Kerk het feest van ’s Heren Hemelvaart. Op deze dag wordt na het evangelie de paaskaars gedoofd ten teken, dat Christus na Zijn hemelvaart niet meer zichtbaar onder ons verblijft.

## Christus is onze Heer

> „…zit aan de rechterhand van God de almachtige Vader” (zesde van de Twaalf Artikelen van het Geloof).

„Opdat in de naam van Jesus iedere knie zich zou buigen, op aarde en onder de aarde, en iedere tong zou belijden tot glorie van God de Vader, dat Jesus Christus de Heer is.” (Fil. 2 : 10, 11).

---

Als God heerst de Zoon van eeuwigheid met de Vader over ons. Als mens heeft Hij deelname gekregen in de macht en de heerlijkheid van de Vader: Jesus Christus is onze *Heer*.

Dat belijden wij in de geloofsbelijdenis door de woorden: „… zit aan de rechterhand van God de almachtige Vader.” Christus zet vanuit de hemel met goddelijke macht het werk voort dat Hij op aarde begonnen is.

Christus onze Heer onderricht ons voortdurend door Zijn Kerk. Hij roept mensen tot Zijn dienst en zendt ze uit om Zijn woord te verkondigen. Zijn boodschap dringt door in geheel de wereld. Hij is onze *opperste leraar*.

Christus onze Heer offert zich op in de heilige Mis, heiligt ons door de sacramenten, draagt onze gebeden aan de Vader op en spreekt steeds voor ons ten beste. Alle genaden vallen ons ten deel door de verdienste van Zijn lijden en dood. Hij is *onze hogepriester*.

Christus onze Heer leidt ons met wijsheid en liefde naar ons eeuwig einddoel. Hij leidt ons door middel van de opvolgers van de apostelen en beïnvloedt onze harten door de heilige Geest. Hij werkt in alle mensen. Hij is *leider* en *koning* over alle mensen, vooral echter over Zijn gelovigen.

Om te overdenken
: 1\. Waarom noemen we Christus onze Heer? 2. Wat doet Christus als onze hemelse leraar? 3. Wat doet Christus als onze hemelse hogepriester? 4. Hoe leidt Christus ons vanuit de hemel?

{{< hint info >}}
**65. Wat belijden we met de woorden: „… zit aan de rechterhand van God de almachtige Vader?”**  
We belijden dat Christus ook als mens deelt in de macht en de heerlijkheid van de hemelse Vader.
{{< /hint >}}

{{< hint info >}}
**66. Welke drievoudige titel komt Christus de Heer toe?**  
Christus de Heer is onze opperste leraar, priester en leider.
{{< /hint >}}

Voornemen
: Christus moet Heer en Meester zijn over mijn leven.  Iedere morgen zal ik hem heel mijn dag toewijden.

Uit het leven van de Kerk
: In het Gloria van de heilige Mis roepen wij Christus toe: „Gij alleen zijt de Heer”.  De Kerk bidt tot de hemelse Vader door Christus; zij besluit haar gebeden meestal met de woorden: „door onze Heer Jesus Christus, uw Zoon, die met u leeft en heerst in de eenheid van de heilige Geest, God in alle eeuwen der eeuwen. Amen.” De Kerk huldigt Christus als haar koning, bv. in de processie op Palmzondag en bij de kruisverering op Goede Vrijdag. Op de laatste zondag van october viert zij het feest van Christus Koning.

Christelijk gebruik
: Veel christenen dragen een kruisje of een speldje met het XR-teken. — Katholieke jeugdverenigingen voeren op hun vaandels het teken van de Verlosser. — Het kruis in onze huiskamers laat zien dat we van Christus zijn. — Het katholieke volk heeft langs de wegen en op bergtoppen steeds kruisen opgericht om daarmee te kennen te geven dat Christus de Heer der schepping is.

Opgave
: 1\. Hoe treedt Jesus op a) als leraar, b) als hogepriester, c) als leider? 2. Stel een litanie ter ere van Christus samen, waarin alle namen en titels voorkomen die je kent: bv. Verlosser, Meester, Verrezene. 3. Wat zegt de prefatie van het Christus-Koning-feest over Christus? 5. Verzamel plaatjes en afbeeldingen die Christus in Zijn verheerlijking voorstellen.

## Jesus Christus zal wederkomen

> „Vandaar zal Hij komen oordelen de levenden en de doden” (zevende van de Twaalf Artikelen van het Geloof).

„Nog stonden de apostelen naar de hemel te staren, terwijl Christus opsteeg: en zie, daar stonden twee mannen bij hen in witte klederen gehuld.” Ze zeiden: „Jesus, die uit uw midden ten hemel is opgenomen, Hij zal weer op dezelfde wijze komen als gij Hem hebt zien opstijgen ten hemel” (Verg. H. d. A. 1 : 10, 11).

---

Op de jongste dag zal Christus, door Zijn engelen omgeven, in grote macht en heerlijkheid *wederkomen*.

Bij Zijn wederkomst zal Christus *alle mensen voor zich laten verschijnen*, goeden en slechten, levenden en doden. De doden zullen verrijzen en allen zullen gevolg geven aan Zijn stem.

Dan zal Christus *alle mensen oordelen*. Degenen die meegewerkt hebben met Zijn genade, mogen voor eeuwig bij Hem blijven; wie zich voor Zijn genade gesloten heeft, zal Hij voor eeuwig van zich afstoten.

Na het oordeel zal Christus de duivel alle macht ontnemen, lijden en dood uit de wereld verdrijven en alles met Zijn heerlijkheid vervullen.

Dan heeft Christus *het verlossingswerk voltooid*, dat Hij op aarde begonnen is. Alles is Hem onderworpen. Hij heerst als koning over heel de wereld.

Wanneer alles aan Christus onderworpen is, zal Hij Zijn koningschap aan de Vader teruggeven en de hemelse Vader zal in onmetelijke heerlijkheid eeuwig heersen.

Om te overdenken
: 1\. Wanneer zal Christus wederkomen? 2. Wie zal Christus dan voor zich laten verschijnen? 3. Waarnaar zal Christus de mensen dan oordelen? 4. Wat zal Christus na het oordeel doen? 5. Wat zal Christus doen als Hij het verlossingswerk voltooid heeft?

{{< hint info >}}
**67. Waarom zal Jesus op de jongste dag wederkomen?**  
Jesus zal op de jongste dag wederkomen, om alle mensen te oordelen en de verlossing te voltooien.
{{< /hint >}}

Voornemen
: Christus zal wederkomen: ik zal zo leven dat ik steeds met vreugde aan die dag zal kunnen denken.

God zegt
: „Wanneer Christus, ons leven, wordt geopenbaard, dan zult ook gij geopenbaard worden in glorie, tezamen met Hem” (Col.  3 : 4). — „Want we moeten allen voor Christus’ rechterstoel verschijnen om vergelding te ontvangen voor het goed of het kwaad dat ieder van ons tijdens zijn lichamelijk bestaan heeft verricht” (2 Cor.  5 : 10). — „Daarna komt het einde, als Hij het koningschap aan God de Vader overdraagt, na alle heerschappij en alle machten te hebben vernietigd” (1 Cor. 15 : 24). — „Heer Jesus, kom!” (Opb.  22 : 20).

Uit het leven van de Kerk
: Vaak, vooral op de laatste zondagen van het kerkelijk jaar en in de advent, herinnert de Kerk ons aan de wederkomst van Christus en spoort zij ons aan, ons goed voor te bereiden op Zijn komst.

