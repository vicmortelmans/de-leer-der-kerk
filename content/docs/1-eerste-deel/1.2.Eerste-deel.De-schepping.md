---
weight: 20
title: "De Schepping van de Wereld, de Zondeval en de Belofte van de Verlosser"
---

# De Schepping van de Wereld, de Zondeval en de Belofte van de Verlosser

Het eerste wat God gedaan heeft om Zijn heilige plannen ten
uitvoer te brengen, was de schepping van de wereld. Met deze
grote goddelijke daad is de geschiedenis van de wereld en van
de mensheid begonnen.

## God heeft de wereld geschapen

In het begin schiep God hemel en aarde. Hij schiep het licht en het uitspansel, het land en de zee, de sterren aan de hemel en alle schepselen op aarde. En God zag alles wat Hij gemaakt had, en zie: het was zeer goed (Verg. Gen. 1).

---

De wereld is er niet altijd geweest. Ze heeft een begin gehad. Ze is ook niet vanzelf ontstaan. Ze komt van *God*: God heeft hemel en aarde gemaakt.

Toen God de wereld schiep, gebruikte Hij daarvoor geen materiaal, geen werktuig en geen medehelpers. „Want Hij sprak: en het was er; Hij gebood en het stond” (Ps. 33 :9).  Alleen door Zijn almachtige wil heeft Hij alles tot het bestaan geroepen. Daarom zeggen we: God heeft de wereld geschapen.

Het was voor God *niet nodig*, de wereld te scheppen. Hij was ook zonder die wereld oneindig rijk en gelukkig.

God heeft de wereld geschapen om Zijn onmetelijke goedheid te openbaren en mee te delen. Het heelal moet Zijn heerlijkheid weerspiegelen en alle schepselen moeten van Zijn goedheid ontvangen. De redelijke schepselen mogen Hem bovendien kennen en beminnen, Hem verheerlijken en Hem dienen en daardoor voor eeuwig gelukkig worden. God heeft de wereld geschapen *voor Zijn eigen eer en voor het welzijn van de schepselen*.

God bemint de wereld die Hij geschapen heeft. Hij wil niet dat ze ten onder gaat. Hij zorgt er voor dat ze blijft bestaan.  God houdt de wereld *in stand*.

God werkt nog steeds aan Zijn schepping met almacht, wijsheid en goedheid. Hij bestuurt de loop van de wereld, de lotgevallen van de volken en het leven van iedere mens afzonderlijk. Hij leidt Zijn schepping met zekerheid naar haar eeuwig einddoel, God *bestuurt* de wereld.

Omdat God alles geschapen heeft, is alles *Zijn eigendom*.  Alle wezens en alle dingen zijn voor Hem en staan onder Zijn
goddelijke bescherming.

Om te overdenken
: 1\. Wat betekent: God heeft de wereld „geschapen”?  2. Waarom was het voor God niet nodig de wereld te scheppen? 3. Waarom heeft God de wereld geschapen? 4. Waarom houdt God de wereld in stand? 5. Hoe bestuurt God de wereld? 6. Wat volgt er voor ons uit het feit, dat God alles geschapen heeft?

{{< hint info >}}
**29. Waar komt de wereld vandaan?**  
De wereld komt van God; Hij heeft hemel en aarde geschapen.
{{< /hint >}}

{{< hint info >}}
**30. Waartoe heeft God de wereld geschapen?**  
God heeft de wereld geschapen voor Zijn eigen eer en voor het welzijn van de schepselen.
{{< /hint >}}

Voornemen
: Wanneer ik mij verheug over de schoonheid van Gods wereld, zal ik niet vergeten God te bedanken; want God heeft dat alles geschapen.

H. Schrift
: „Onze hulp is in de naam des Heren, die hemel en aarde heeft gemaakt.” (Ps. 124 : 8).

Het scheppingsverhaal van de bijbel
: door het scheppingsverhaal wil God ons leren wat voor onze zaligheid belangrijk is: God heeft alle dingen geschapen; Hij heeft de mens geschapen; van God komen alle wetten die gelden in de natuur en in het leven van de mensen. Deze goddelijke waarheden worden in het scheppingsverhaal verteld op een manier die aangepast is aan het voorstellingsvermogen van de mensen uit die tijd.

Opgave
: 1\. Bid het gezang van de drie jongelingen in de vuuroven.  2. Bid psalm 104. 3. Welke geschapen wezens en dingen worden in deze beide gebeden genoemd?

## God heeft de engelen geschapen

„In de hemel heeft de Heer Zijn troon opgeslagen, en Zijn koningsmacht beheerst het heelal; Gods engelen zingen Hem glorie: de sterke helden die Zijn geboden volbrengen, die gehoorzaam zijn aan Zijn bevelen! Looft God dan, al Zijn legerscharen, Zijn dienaars die Zijn wil volbrengt!” (Ps. 103:19-21).

God heeft ook wezens geschapen die louter geest zijn, de *engelen*. De engelen hebben verstand en vrije wil, maar geen lichaam. Daarom kunnen wij ze niet zien.  God had in Zijn liefde de engelen geschapen, opdat ze Hem eenmaal zouden aanschouwen en eeuwig bij Hem zouden leven. Daartoe waren de engelen uit eigen kracht niet in staat.  Daarom liet God hen delen in Zijn eigen goddelijk leven.

Voordat de engelen God mochten aanschouwen, moesten ze eerst een proeftijd doormaken. Een deel van de engelen doorstond deze proef niet, maar kwam in opstand tegen God. Voor straf werden ze in de hel geworpen. Zij heten: *boze geesten*.  Hun aanvoerder is de duivel (in het hebreeuws: Satan, d.w.z.  tegenstrever). De boze geesten haten God en proberen ons schade te berokkenen naar ziel en lichaam.

De trouw gebleven engelen aanschouwen nu God, aanbidden Hem en prijzen Hem in eeuwige gelukzaligheid. Ze beminnen God, dienen Hem en strijden voor Zijn rijk. Ze verkondigen ons Gods wil, beschermen ons naar ziel en lichaam en bidden voor ons bij God.
De H. Schrift noemt verschillende koren van engelen, bv. de Cherubijnen en de Serafijnen. Als de aanvoerder van de goede engelen in de strijd tegen de boze geesten vereren we de Heilige Aartsengel Michaël.

In Zijn grote liefde heeft God ons allen een engel aan onze zijde geplaatst, de heilige *Engelbewaarder*, De Engelbewaarder bemint ons, verdedigt ons in bekoringen en gevaren, spoort ons aan tot het goede en leidt ons op onze weg naar het hemelse vaderhuis.

Om te overdenken
: 1\. Waarom heeft God de engelen geschapen? 2. Waarmee heeft God de engelen toegerust? 3. Wat verlangde God van de engelen voordat zij Hem mochten aanschouwen? 4. Waarom werd een deel van de engelen in de hel gestort? 5. Wat doen de trouw gebleven engelen?

{{< hint info >}}
**31. Wat zijn engelen?**  
Engelen zijn zuiver geestelijke wezens, die God aanbidden, Hem beminnen en Zijn opdrachten uitvoeren.
{{< /hint >}}

{{< hint info >}}
**32. Wat doen de Engelbewaarders voor ons?**  
De Engelbewaarders beschermen ons naar ziel en lichaam, ze bidden voor ons en sporen ons aan tot het goede.
{{< /hint >}}

{{< hint info >}}
**33. Wat zijn de boze geesten?**  
De boze geesten zijn gevallen engelen die God haten en ons naar ziel en lichaam in het verderf trachten te storten,
{{< /hint >}}

Voornemen
: Ik zal mijn Engelbewaarder liefhebben, hem elke dag aanroepen, zijn aansporingen trouw opvolgen en eraan denken dat hij mij steeds ziet.

H. Schrift
: „Hij zal voor u Zijn engelen ontbieden om u op al uw wegen te behoeden. Zij zullen u op de handen dragen, opdat gij aan geen steen uw voeten zult stoten’ (Ps. 91 : 11, 12). — Christus zegt: „Zorgt ervoor dat ge geen van deze kleinen gering acht; want ik zeg u: hun engelen in de hemel zien altijd het aanschijn van mijn Vader die in de hemel is” (Mt. 18 : 10). — Jesus noemt de duivel „een moordenaar van den beginne”, „een leugenaar en de vader van de leugen” (Joh. 8 : 44), en „vorst van de wereld” (Joh. 14 : 30).

Uit het leven van de Kerk
: de Kerk viert op 24 maart het feest van de Aartsengel Gabriël, op 29 september het feest van de Aartsengel Michaël, op 2 oktober het feest van de Engelbewaarders en op 24 oktober het feest van de Aartsengel Rafaël.

Opgave
: 1\. Waar wordt in de bijbel over engelen gesproken: a) in het oude testament, b) in het nieuwe testament? 2. Wat is de betekenis van het feit dat de engelen meestal met vleugels worden afgebeeld?

## God heeft de mensen geschapen

God sprak: „Laat ons de mens maken als ons beeld, op ons gelijkend.” En God schiep de mens als Zijn evenbeeld. Hij vormde hem uit kleiaarde en blies hem de levensadem in. Toen plaatste Hij hem in een mooie vruchtbare tuin die hij kon bebouwen en onderhouden. En God sprak tot hem: „Van alle bomen uit de tuin moogt ge eten; maar van de boom der kennis van goed en kwaad moogt ge niet eten; want wanneer ge daarvan eet, zult ge sterven (Gen. 1 : 26; 2 : 15).

God vormde het *lichaam* van de mens uit aarde. Zijn *ziel* schiep Hij uit het niet; door die ziel gaf Hij aan het lichaam het menselijk leven. De eerste mensen waren Adam en Eva. Van hen stammen alle mensen af (stamouders).

De ziel van de mens is een *geeslijk* wezen. Ze heeft verstand en kan daarmee kennen en begrijpen; ze heeft een wil en kan zo vrij kiezen. Omdat de ziel een geestelijk wezen is, is ze onsterfelijk. Door zijn ziel lijkt de mens op God, de oneindig volmaakte geest, en is hij ver boven alle schepselen der aarde verheven.

Ook de mensen heeft God in Zijn liefde geschapen, opdat zij eenmaal Hem zouden aanschouwen en eeuwig bij Hem zouden leven, Daarom liet God hen delen in Zijn eigen goddelijk leven. Dit grote onverdiende geschenk noemen we het *leven der genade* ofwel de heiligmakende genade. Door de heiligmakende genade waren de eerste mensen kinderen van God en leken ze op een heel bijzondere wijze op God.

God heeft aan de eerste mensen nog andere heerlijke gaven geschonken. Ze mochten in het paradijs leven. Daar leefden ze heel dicht bij God. Hij verlichtte hun verstand met een bijzonder licht en sterkte hun wil met bijzondere kracht. Heel hun verlangen en streven was gericht op het goede. De eerste mensen waren vrij van de geneigdheid tot het kwaad en leefden gelukkig in Gods tegenwoordigheid. Werken betekende voor hen geen last of moeite. Ze waren vrij van pijn en ziekte en zouden ook gespaard blijven van de dood. Al deze gaven noemen we de *bijzondere gaven van de paradijstoestand*.  

De genaden die God aan de eerste mensen geschonken had, zouden van hen *overgaan op alle mensen*. Alle mensen zouden van Adam met het lichamelijke leven ook het leven der genade en de bijzondere gaven van de paradijs-toestand erven.

Evenals de engelen moesten ook de mensen eerst *een proeftijd doormaken*. Daarom gaf God hun een gebod. Wanneer ze daaraan gehoorzaamden, zouden ze het leven der genade en alle gaven van de paradijs-toestand voor zichzelf en al hun nakomelingen mogen behouden; wanneer ze dat gebod overtraden, zouden ze deze genaden en gaven van God voor zichzelf en hun nakomelingen verliezen.

Om te overdenken
: 1\. Wat betekent: „God schiep de mens uit kleiaarde"?  2. Waardoor schonk God het leven aan het lichaam van de mens? 3. Welke vermogens heeft de ziel van de mens? 4, Waarom is de ziel onsterfelijk? 5. Op wie lijkt de mens doordat hij een ziel heeft? 6. Waardoor leken de eerste mensen op bijzondere wijze op God? 7, Wat waren de bijzondere gaven van de paradijs-toestand? 8. Hoe stelde God de eerste mensen op de proef? 9. Wat zou er gebeuren wanneer de eerste mensen die proef goed zouden doorstaan? 10. Wat zou er gebeuren wanneer de eerste mensen die proef niet goed zouden doorstaan?

{{< hint info >}}
**34. Hoe schiep God de mens?**  
„God vormde de mens uit kleiaarde en blies hem de levensadem in.”
{{< /hint >}}

{{< hint info >}}
**35. Wat was het kostbaarste geschenk dat God aan de eerste mensen gegeven heeft?**  
Het kostbaarste geschenk dat God aan de eerste mensen gegeven heeft, was het leven der genade.
{{< /hint >}}

{{< hint info >}}
**36. Wat zouden alle mensen behalve het lichamelijk leven van Adam erven?**  
Alle mensen zouden behalve het lichamelijk leven van Adam erven: het leven der genade en de bijzondere gaven van de paradijs-toestand.
{{< /hint >}}

Voornemen
: Ik moet hoogachting hebben voor elke mens, omdat hij een evenbeeld van God is.

Opgave
: 1\. Waardoor verschillen een mens en een dier? 2. Waardoor verschillen lichaam en ziel? 3. Waardoor lijkt de ziel op God?  4. Waardoor verschilt de ziel van God?

## De eerste mensen hebben gezondigd

De slang zei tegen de vrouw: „Heeft God dan werkelijk verboden van de bomen in de tuin te eten?” De vrouw gaf de slang ten antwoord: „We mogen de vruchten eten van al de bomen in de tuin, alleen heeft God gezegd: gij moogt niet de vruchten eten van de boom, die midden in de tuin staat, en die zelfs niet aanraken; anders zult ge sterven.” Maar de slang sprak tot de vrouw: „Gij zult volstrekt niet sterven. Maar God weet, dat uw ogen zullen opengaan wanneer gij daarvan eet, en dat ge gelijk aan God zult worden door de kennis van goed en kwaad.” Ook had de vrouw al bemerkt, hoe goed die boom was om van te eten, hoe hij een lust was voor de ogen, en hoe verleidelijk, wanneer men inzicht wil verkrijgen. Zij plukte dus van zijn vrucht en at. Zij gaf er ook van aan haar man die bij haar stond; ook hij at ervan (Verg. Gen. 3 : 1-6).

---

Toen de bekoring kwam, luisterden de eerste mensen niet naar God maar naar de duivel en aten van de vrucht; zij wilden gelijk zijn aan God. Adam en Eva wisten heel goed dat zij het heilige gebod van God overtraden, ze deden het uit volkomen vrije wil. Zij zondigden zwaar tegen God. Deze zonde van Adam en Eva was *de eerste zonde* van de mensen.

Door de zonde in het paradijs hielden de eerste mensen op, kinderen van God te zijn: ze verloren het *leven der genade* en konden niet meer in de hemel komen.

Door hun zonde verloren ze ook *alle bijzondere gaven* van de paradijs-toestand. Ze mochten niet meer in de bijzondere nabijheid van God leven en moesten het paradijs verlaten.  Hun verstand werd verduisterd, hun wil verzwakt; van nu af aan waren ze geneigd tot het kwaad. Ook moesten ze veel lijden, door moeizaam werken hun dagelijks brood verdienen en tenslotte zouden ze sterven. Door de zonde van de eerste mensen had de duivel macht over hen gekregen.

Ofschoon de eerste mensen zo zwaar gezondigd hadden, heeft God zich toch over hen ontfermd. Omwille van de komende Verlosser gaf Hij hun de genade dat zij hun zonde inzagen en er berouw over hadden, en vergaf Hij hun schuld.  Maar de lasten van het aardse leven zouden ze als straf moeten dragen.

Om te overdenken
: 1\. Waarom was de zonde van de eerste mensen zo zwaar? 2. Wat was het ergste gevolg van de zonde van de eerste mensen?  3. Wat verloren de eerste mensen tegelijk met het leven der genade?  4. Hoe ontfermde God zich over de eerste mensen?

{{< hint info >}}
**37. Welke zonde hebben de eerste mensen bedreven?**  
De eerste mensen wilden aan God gelijk zijn en aten daarom van de verboden vrucht.
{{< /hint >}}

{{< hint info >}}
**38. Wat verloren de eerste mensen door hun zonde?**  
Door hun zonde verloren de eerste mensen het leven der genade en de bijzondere gaven van de paradijs-toestand.
{{< /hint >}}

Voornemen
: De zonde van Adam laat mij zien, dat de doodzonde het grootste ongeluk is. Ik wil liever alles verliezen dan een doodzonde doen.

## De gevolgen van de eerste zonde voor alle mensen

„Zoals door één mens de zonde in de wereld gekomen is en door de zonde de dood, zo ook is de dood over alle mensen gekomen, omdat allen hebben gezondigd” (Rom. 5 : 12).

---

Omdat Adam als hoofd van heel het mensdom gezondigd heeft, gaat de zondeschuld van Adam over op al zijn nakomelingen (erfzonde). Wegens de zonde van Adam worden wij geboren zonder het leven der genade, dat wij volgens de bedoeling van God eigenlijk van Adam hadden moeten erven. — Alleen de Moeder Gods is door een bijzondere uitverkiezing vrij gebleven van de erfzonde.

Ook de andere *ernstige gevolgen* van Adams zonde zijn op alle mensen overgegaan. Vandaar hebben wij in ons een geneigdheid tot de zonde, de boze begeerlijkheid. Deze blijkt uit het ongeregeld verlangen naar aardse dingen, bv. naar genot, bezit, eer en aanzien. Ook hebben de mensen nu veel verdriet en lijden te verdragen en moeten ze tenslotte sterven. Door de eerste zonde heeft de duivel macht over de wereld gekregen.

Wanneer God zich niet over de zondige mensen ontfermd had, zou geen mens zijn eeuwig einddoel hebben kunnen bereiken; want geen mens kan zichzelf verlossen.

Om te overdenken
: 1\. Waarom gaat de zondeschuld van Adam over op alle mensen? 2. Verklaar het woord „erfzonde”. 3. Wie is er alleen van de erfzonde vrij gebleven? 4. Wat zijn de gevolgen van de erfzonde?

{{< hint info >}}
**39. Welk ongeluk heeft de zonde van Adam over alle mensen gebracht?**  
Alle mensen erven van Adam de zondeschuld en de ernstige gevolgen daarvan.
{{< /hint >}}

{{< hint info >}}
**40. Waarin bestaat de erfzonde?**  
De erízonde bestaat hierin, dat we tengevolge van de zonde van Adam ter wereld komen zonder het leven der genade, dat we volgens Gods bedoelingen eigenlijk van Ädam hadden moeten erven.
{{< /hint >}}

Gedachte
: Wat heeft die éne zonde van Adam toch een ongeluk gebracht over alle mensen! Daar kan ik aan zien hoe erg de zondeis!

H. Schrift
: „De gedachten van een mensenhart zijn slecht van zijn jeugd af” (Gen. 8 : 21). — Van de boze begeerlijkheid zegt de H.  Johannes: „De begeerlijkheid des vleses, de begeerlijkheid der ogen en de hovaardij des levens zijn niet uit de Vader, maar uit de wereld” (I Joh. 2 : 16).

De verkeerde neigingen
: Men onderscheidt vooral zeven verkeerde neigingen: hoogmoed, gierigheid, onkuisheid, afgunst, onmatigheid in eten en drinken, toorn en luiheid. Ze worden ook hoofdzonden genoemd, omdat uit deze zeven talrijke andere zonden voortkomen.

Gesprek over ons geloof
: Sommige mensen zeggen: „Er bestaat geen erfzonde. Je merkt er immers niets van!” Wij antwoorden: „We merken de erfzonde zelf wel niet, maar wel de kwade gevolgen ervan. We merken de verkeerde neigingen in ons binnenste: ons hart hecht zich niet vanzelf aan God; ondanks alle goede voornemens vallen we toch steeds weer in zonde. We merken de gevolgen van de erfzonde ook aan de wanorde in de wereld buiten ons: ondanks alle inspanningen van de goede mensen heersen er toch steeds weer onrechtvaardigheid, oorlog en allerlei andere rampen.” — Sommige mensen zeggen: „God is onrechtvaardig, omdat Hij door de schuld van Adam alle mensen laat lijden!” Wij antwoorden: „God is rechtvaardig; want Hij is aan niemand verplicht het leven der genade en de bijzondere gaven van de paradijs-toestand te schenken. God is echter ook barmhartig: wat Adam verloren heeft, kunnen alle mensen door Christus weer terugkrijgen; en voor alle lijden dat we geduldig dragen, geeft God ons de heerlijkste beloning.”

## God heeft de verlossing beloofd

Na de zonde van de eerste mensen zei God tot de slang: „Ik zal vijandschap wekken tussen u en de vrouw, tussen uw kroost en haar kroost; dit zal u de kop verpletteren, maar gij zult loeren naar zijn hiel” (Gen. 3 : 15).

---

Na de zonde van de eerste mensen heeft God beloofd: eens zal de duivel overwonnen worden. Er zal een Verlosser opstaan uit het mensengeslacht. Deze Verlosser zal de mensen verlossen van de zonde en de ernstige gevolgen daarvan.

Door de *aartsvaders* en de *profeten* heeft God later over de verlossing voorspeld: De Verlosser zal in Bethlehem uit een maagd geboren worden. Hij zal een machtige profeet zijn en grote wonderen verrichten. Hi zal priester zijn, veel lijden en voor de mensen sterven. Tenslotte wordt Hij verheven tot koning en rechter over alle volkeren. — Priesters en koningen werden in het oude verbond met olie gezalfd en daarom „gezalfden” genoemd. Omdat de beloofde Verlosser priester en koning tegelijk zou zijn, noemde men Hem „de gezalfde” (dat is in het Hebreeuws: de Messias, in het Grieks: de Christus).

De laatste Godsgezant in het oude testament was Johannes de Doper. Hij was de *voorloper* van de Verlosser.

Veel van wat God in het oude verbond beloofd heeft, is in Christus in vervulling gegaan. Veel ervan gaat voortdurend in vervulling in Zijn Kerk. Op de jongste dag zal alles in vervulling gegaan zijn wat God beloofd heeft.

Om te overdenken
: 1\. Wat beloofde God meteen na de zondeval? 2. Wie heeft God nadere gegevens over de komende verlossing laten voorspellen? 3. Wat liet God over de Verlosser zeggen? 4. Wat betekent het woord: „Messias”? 5. Waarom werd de komende Verlosser Messias genoemd? 6. Welke taak had Johannes de Doper te vervullen? 7. Wat weet je over de vervulling van Gods beloften?

{{< hint info >}}
**41. Met welke woorden heeft God aan de eerste mensen de verlossing beloofd?**  
God zei tot de slang: „Ik zal vijandschap wekken tussen u en de vrouw, tussen uw kroost en haar kroost; dit zal u de kop verpletteren, maar gij zult loeren naar zijn hiel.”
{{< /hint >}}

Voornemen
: God heeft de mensen niet voor goed verstoten zoals Hij het met de zondige engelen gedaan heeft, maar Hij heeft zich genadig over de mensen ontfermd. Ik zal Hem daarvoor danken.

H. Schrift
: 1\. Profetieën over de komende verlossing: „Laat de hemelen juichen, de aarde jubelen, want Hij komt, Hij komt om de aarde te richten, met rechtvaardigheid richt Hij de wereld, en de volkeren naar Zijn trouw” (verg. Ps. 96 : 11, 13). — „Zie, de dagen komen, is de godsspraak van de Heer: dat ik een verbond zal sluiten met Israëls huis en het huis van Juda: een nieuw verbond. En ik zal hun God, zij zullen mijn volk zijn” (Jer. 31 : 31, 33). — „Alle grenzen der aarde zullen het gedenken en zich tot God bekeren; alle stammen der heidenen Hem aanbidden! Want aan de Heer komt het koningschap toe, Hij is de heerser der volkeren” (Ps. 22 : 28, 29).  2. Profetieën over de Verlosser: „De schepter zal van Juda niet wijken, totdat Hij komt wien hij behoort en voor wie de volkeren zich bukken” (Gen. 49 : 10). — „Dan zal een twijg aan de stronk van Jesse ontspruiten, een scheut uit zijn wortel ontkiemen” (Is. 11 : 1).  — „Zie de maagd zal ontvangen en een zoon baren; zij zal Hem noemen Emmanuel: God-met-ons” (Is. 7 : 14, Mt. 1 : 23). — „Maar gij Bethlehem van Efrata, te klein om onder Juda’s gouwen te tellen, uit u zal Mij Een ontspruiten die over Israël zal heersen” (Mich.  5 : 1; Mt. 2 : 6). — „Want een Kind is ons geboren, een Zoon ons geschonken, de heerschappij wordt op Zijn schouders gelegd en Zijn naam wordt genoemd: wonderbaar raadsman, goddelijke held, vader voor immer, vorst van de vrede” (Is. 9 : 6). — „De geest des Heren rust op Mij, want Hij heeft Mij gezalfd; Hij heeft Mij gezonden om armen de blijde boodschap te brengen, om te verbinden wiens hart is gebroken, aan gevangenen verlossing te melden, aan geboeiden bevrijding; om het genadejaar van God te preken, de dag van Zijn wraak” (Is. 61 : 1, 2; Le. 4 : 18, 19). — „Ziet, hier is uw God: Hij komt om de wraak te voltrekken! God zal vergelden; zelf zal Hij komen om u te verlossen! Dan worden de ogen der blinden ontsloten, en de oren der doven gaan open; de lamme springt op als een hert en de tong van de stomme zal juichen!” (Is. 35 : 4-6; Mt.  11 : 5). — „Gij zijt priester voor eeuwig, zoals Melchisedech was” (Ps. 110 : 4, Hebr. 5 : 6). — „Als een lam naar de slachtbank geleid, als een schaap dat verstomt voor zijn scheerders” (Is. 53 : 7; H. d. A. 8 : 32). — „Zij verdelen mijn kleren onder elkaar en loten om mijn gewaad” (Ps. 22 : 19; Joh. 19 : 24). — „Gij geeft mij niet prijs aan het dodenrijk; Gij laat uw vrome het graf niet aanschouwen” (Ps. 16 : 10; H. d. A. 2 : 27). — „Ik bleef staren op het nachtelijk visioen: en zie, met de wolken des hemels kwam iemand als een mensenzoon. Hij trad tot voor de Hoogbejaarde en werd vóór Hem geleid. Hem werd de heerschappij gegeven, met heerlijkheid en koningschap; alle volken en naties en tongen moesten Hem dienen, Zijn macht is een eeuwige macht die nooit wordt verwoest” (Dan.  7 : 13, 14; Mt. 26 : 64).

Opgave
: 1\. Wat zeggen de profeten: a) over de afkomst van de Verlosser, b) over Zijn taak en Zijn optreden, c) over Zijn lijden, d) over Zijn rijk? 2. Welke beloften zijn reeds vervuld? 3, Waarom vieren wij elk jaar nog de advent, hoewel de Verlosser toch reeds gekomen is?

