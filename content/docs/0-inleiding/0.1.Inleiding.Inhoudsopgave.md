---
weight: 10
title: "Inleiding"
---

# Inleiding

## Onze heerlijke roeping en onze taak op aarde

Het is voor ons een groot geluk dat we christen zijn. We hebben door Gods genade grote rijkdommen gekregen en we weten waartoe wij op aarde zijn en wat voor heerlijk einddoel ons wacht.

Onze heerlijke roeping en onzetaak op aarde Voor het doopsel vraagt de priester aan de dopeling: „Wat vraagt gij van de Kerk Gods?” De dopeling antwoordt: „Het geloof.” De priester vraagt: „Wat geeft u het geloof?” De dopeling antwoordt: „Het eeuwig leven.” De priester vermaant de dopeling: „Wilt gij ingaan tot het leven, onderhoud dan de geboden. Gij zult de Heer uw God liefhebben uit geheel uw hart en uit geheel uw ziel en met geheel uw verstand, en uw naaste als uzelf.”

---

Toen we naar de kerk gebracht werden om gedoopt te worden, ontving de priester ons in naam van de *Kerk Gods*. De priester heette ons welkom namens heel de gemeenschap der gelovigen, de ontelbare schare der heiligen en namens Jesus Christus, onze Verlosser en Heer, die ons door de heilige Geest tot de Vader wil brengen.

Door het doopsel werden voor ons de rijke schatten van de Kerk Gods geopend: het *geloof*, dat Christus ons gebracht heeft; de *sacramenten*, waardoor Hij ons goddelijk leven schenkt; de *geboden* en Zijn heilig *voorbeeld*, waardoor Hij ons de weg naar de hemel wijst. 

Bij het doopsel hebben wij door onze peter en meter het geloof *beleden*, aan de duivel en de zonde *verzaakt* en *beloofd* als kind Gods te leven. 

Nu moeten wij als kind Gods *onze taak op aarde* vervullen: God kennen en Hem steeds beter leren kennen, Hem uit heel ons hart liefhebben, Hem aanbidden en Hem met al onze kracht dienen.

Wanneer wij op aarde Gods kind zijn en Zijn wil doen, zullen wij eens voor *eeuwig bij Hem leven*.

**Om te overdenken:** 1. Wie ontving ons, toen we naar de kerk gebracht werden om gedoopt te worden? 2. Welke rijke schatten werden door het doopsel voor ons geopend? 3. Wat hebben onze peter en meter bij het doopsel in onze plaats gedaan?

{{< hint info >}}
**1. Waartoe zijn wij op aarde?**  
Wij zijn op aarde om God te kennen, Hem lief te hebben, Hem te dienen en eens voor eeuwig bij Hem te leven.
{{< /hint >}}

Voornemen
: Ik zal er God steeds dankbaar voor zijn dat ik christen ben. — Ik zal me vaak afvragen: „Wat wil God van mij?”

H. Schrift:
: „Gij zijt toegetreden tot de Stad van de levende God, het
hemels Jerusalem; tot de tienduizenden engelen, tot de feestvergadering, tot de gemeente der eerstgeborenen, opgeschreven in de hemel; tot God, de Rechter van allen; tot de geesten der rechtvaardigen, die hun voleinding hebben bereikt; tot Jesus, de Middelaar van het nieuwe Verbond” (Hebr. 12: 22-24). — „Strijd de goede strijd van het geloof; ding naar het eeuwig leven, waartoe ge geroepen zijt” (l Tim. 6: 12). — „Er staat geschreven: Ge zult de Heer Uw God aanbidden en Hem alleen dienen” (Mt. 4: 10).

Uit de leer van de heiligen:
: „De mens is geschapen om God, zijn Heer, te loven, Hem te eren en Hem te dienen en daardoor zijn ziel te redden” (Ignatius van Loyola).

Opgave:
: 1\. Bij welke gelegenheden wordt de doopbelofte hernieuwd? 2. Met welke woorden kun je God bedanken voor de gave van het geloof?  

> *Geen rijkdom is heerlijker,
> geen ereambten, geen goederen van deze wereld zijn groter
> dan het katholiek geloof.
> AUGUSTINUS*

## De Kerk bewaart ons geloof en onderwijst het ons

Eens stelde de Heer nog twee en zeventig andere leerlingen aan en zond ze twee aan twee voor zich uit naar elke stad of plaats, waar Hij zelf naar toe wilde gaan. En Hij sprak tot hen: „Wie u hoort, hoort Mij, en wie u versmaadt, versmaadt Mij; maar wie Mij versmaadt, versmaadt Hem, die Mij heeft gezonden” (verg. Lc. 10: 1-16).

---

In het geloof dat wij bij het doopsel ontvangen hebben, worden wij onderwezen door de heilige katholieke Kerk. De Kerk bewaart ons heilig geloof en onderwijst het ons. Ze zendt ons priesters en onderwijzers die ons in haar naam in het geloof onderrichten. Ze geeft ons de boeken, die ons helpen ons geloof steeds beter te leren kennen: op de eerste plaats de bijbel en daarnaast de katechismus, het missaal en het gebedenboek.  

Christus, de Zoon van God, heeft aan de Kerk de macht gegeven, ons te onderwijzen. Hij heeft tot de apostelen gezegd: „Gaat heel de wereld door, en predikt het evangelie aan ieder schepsel” (Mc. 16: 15). Door de mond van de Kerk onderwijst ons Christus zelf, onze hemelse Heer en Meester. Hij heeft immers gezegd: „Wie u hoort, hoort Mij” (Le. 10 : 16).

De voornaamste leerpunten van ons geloof heeft de Kerk kort samengevat in de *Twaalf Artikelen van het Geloof*. God wil dat wij *naar de Kerk luisteren*. Wij moeten geloven wat zij gelooft en ons te geloven voorhoudt. Dan bevinden we ons op de weg van de waarheid en bereiken we eens het eeuwige leven.

Om te overdenken
: 1\. Wie onderwijzen ons in naam van de Kerk?  2. Noem enkele boeken die de Kerk ons geeft. 3. Wie heeft aan de Kerk de macht gegeven om ons te onderwijzen? 4. Waarin heeft de Kerk ons geloof kort samengevat?

{{< hint info >}}
**2. Wie bewaart ons geloof en onderwijst het ons?**  
De heilige katholieke Kerk bewaart ons geloof en onderwijst het ons.
{{< /hint >}}

{{< hint info >}}
**3. Wie onderwijst ons door de mond van de Kerk?**  
Door de mond van de Kerk onderwijst ons Christus, onze hemelse Heer.
{{< /hint >}}

{{< hint info >}}
**4. Hoe luiden de Twaalf Artikelen van het Geloof?**  
Ik geloof in God de almachtige Vader, Schepper van hemel en aarde, —  
en in Jesus Christus, Zijn enige Zoon, onze Heer, —  
die ontvangen is van de Heilige Geest, geboren uit de Maagd Maria, —  
die geleden heeft onder Pontius Pilatus, is gekruisigd, gestorven en begraven, —  
die nedergedaald is ter helle, de derde dag verrezen uit de doden, —  
die opgestegen is ten hemel, zit aan de rechterhand van God de almachtige Vader, —  
Van daarzal Hij komen oordelen de levenden en de doden, —   
Ik geloof in de Heilige Geest, —  
de heilige katholieke Kerk, de gemeenschap van de heiligen, —  
de vergeving van de zonden, —  
de verrijzenis van het lichaam, —  
Het eeuwig leven. Amen.
{{< /hint >}}

Voornemen
: Ik wil in het geloof van de Kerk leven en sterven.

H. Schrift
: „Wanneer iemand u een ander evangelie verkondigt dan gij ontvangen hebt, hij zij vervloekt!” (Gal. 1 : 9).

Uit het leven van de Kerk
: Het onderricht van de Kerk noemt men sinds de oudheid: „katechese”, de godsdienstleraar: „katecheet”.  Het boek dat bij het onderricht gebruikt wordt heet: „katechismus”, Het heilig Kruisteken: Nog korter dan in de Twaalf Artikelen wordt ons geloof samengevat in het heilig Kruisteken. Wanneer wij het Kruisteken maken, belijden wij ons geloof in God de Vader en de Zoon en de Heilige Geest en in onze verlossing door de kruisdood van Christus.

## De blijde boodschap van het Rijk Gods

Op zekere dag vertelde Jesus aan het volk deze gelijkenis: „Het rijk der hemelen is gelijk aan een koning, die een bruiloftsmaal gaf voor zijn zoon. Hij zond zijn dienaars uit om aan de genodigden te zeggen: Ik heb mijn maaltijd gereed, alles is klaar; komt toch ter bruiloft. Maar zij wilden niet komen. Toen sprak Hij tot zijn dienaars: Gaat naar de kruispunten der straten en nodigt allen ter bruiloft die gij er vinden zult. Zijn dienaars gingen de straten op en verzamelden allen die zij er aantroffen, en de bruiloftszaal werd met gasten gevuld” (verg. Mt. 22: 2-10).

---

God zal op de jongste dag uit Zijn verborgenheid te voorschijn treden en Zijn macht en liefde openlijk tonen. Hij zal Christus, Zijn Zoon, voor het oog van heel de wereld verheerlijken en Zijn kinderen uit alle volkeren en tijden om Hem heen verzamelen. Hij zal hen in Zijn liefde eeuwig zalig maken en de hele wereld met hemelse heerlijkheid vervullen. Dan is het Rijk Gods in zijn *volle heerlijkheid* gekomen. Het is gelijk aan een bruiloftsmaal: God is de Koning, Christus de bruidegom, de verloste mensheid is de bruid en de nieuwe schepping de bruiloftszaal.

God wil, dat wij allen deelachtig worden aan dit Rijk. Daarom heeft Hij Zijn Zoon Jesus naar de wereld gezonden. Jesus heeft ons het Rijk Gods verkondigd, ons verlost en ons tot kinderen Gods gemaakt.

Door Christus is het Rijk Gods *nu reeds* tot ons gekomen: God heerst over ons als een goede Vader en schenkt ons Zijn genade; Christus, de hemelse bruidegom, is in ons midden; in de H. Eucharistie nemen we nu reeds deel aan het eeuwige bruiloftsmaal. Maar de heerlijkheid van het Rijk Gods is nog verborgen.

Wanneer Christus op de jongste dag terugkomt, zullen wij het Rijk Gods zien in zijn volle heerlijkheid. De vijanden van God zullen dan buitengesloten worden van het hemelse bruiloftsmaal, de kinderen van God echter „zullen in het Rijk van hun Vader blinken als de zon” (Mt. 13: 43) en eeuwig „de bruiloft van het Lam vieren” (verg. Opb. 19: 7).

Het Rijk Gods is echter niet alleen een geschenk dat God ons geeft, maar ook een taak die Hij ons oplegt. Wie als christen geroepen is tot het Rijk Gods, moet er met alle kracht naar streven, dat het Rijk Gods in ons en in de wereld steeds meer tot ontplooiing komt: „Uw Rijk kome.”

Om te overdenken
: 1\. Wat zal God doen op de jongste dag? 2. Wie is bij het heilig bruiloftsmaal de koning, wie de bruidegom, wie de bruid?  wat is de bruiloftszaal? 3. Wat heeft God gedaan om ons deel te laten hebben aan Zijn Rijk? 4. Waarom kunnen wij zeggen: het Rijk Gods is reeds tot ons gekomen? 5. Wat zal er gebeuren wanneer het Rijk Gods in zijn volle heerlijkheid komt?  

{{< hint info >}}
**5. Wanneer zal het Rijk Gods in zijn volle heerlijkheid komen?**  
Het Rijk Gods zal in zijn volle heerlijkheid komen op de jongste dag.
{{< /hint >}}

{{< hint info >}}
**6. Door wie is het Rijk Gods reeds nu tot ons gekomen?**  
Het Rijk Gods is reeds nu tot ons gekomen door Jesus Christus, maar de heerlijkheid ervan is nog verborgen.  
{{< /hint >}}

Voornemen
: Belangrijker dan alle schatten van de wereld moet voor mij zijn het Rijk Gods.

H. Schrift
: „De Heer zal koning zijn over heel de aarde” (Zach. 14 : 9). — Bij de voleinding van het Rijk Gods op de jongste dag zingen de heiligen van de hemel: „Alleluja! Want de Heer, onze God, de Almachtige heeft Zijn koningschap aanvaard! Laat ons blij zijn en juichen en Hem de glorie geven! Want gekomen is de bruiloft van het Lam” (Opb. 19). — Het rijk der hemelen is gelijk aan een schat, die in de akker begraven is. De man die hem vindt, verbergt hem; en vol vreugde daarover gaat hij alles verkopen wat hij bezit en koopt die akker (Mt. 13: 14).

Opgave
: 1: In welk gebed bidden wij dat het Rijk Gods kome? 2. Wat moeten wij doen om mee te helpen dat het Rijk Gods steeds meer tot ontplooiing komt? 3. In welke tijd van het kerkelijk jaar richt de Kerk onze aandacht op een bijzondere manier op de komst van het Rijk Gods? 4. In welke gelijkenissen heeft Jesus over het Rijk Gods gesproken?

